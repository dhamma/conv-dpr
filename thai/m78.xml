<xml src="m78.xml">
<pgroup id="m78"/>
<readunit id="m78">8. samaṇamuṇḍikasuttaṃ</readunit>
<pb n="2.342"/>
Samaṇamuṇḍikasuttaṁ
<p n="356"/>Evamme sutaṁ ekaṁ samayaṁ bhagavā sāvatthiyaṁ viharati
jetavane anāthapiṇḍikassa ārāme. Tena kho <pb ed="P" n="2.23" set="M"/>pana samayena
uggāhamāno paribbājako samaṇamuṇḍikāputto <note n="1">Yu. samaṇamaṇḍikāputto.</note> samayappavādake
tiṇḍukācīre <note n="2">Sī. Ma. tindukācīre.</note> ekasālake mallikāya ārāme paṭivasati mahatiyā
paribbājakaparisāya saddhiṁ pañcamattehi paribbājakasatehi. Atha kho
pañcakaṅgo thapati sāvatthiyā nikkhami divādivassa bhagavantaṁ dassanāya.
Atha kho pañcakaṅgassa thapatissa etadahosi akālo kho tāva
bhagavantaṁ dassanāya paṭisallīno bhagavā manobhāvanīyānampi bhikkhūnaṁ
asamayo dassanāya paṭisallīnā manobhāvanīyā bhikkhū yannūnāhaṁ
yena samayappavādako tiṇḍukācīro ekasālako mallikāya ārāmo
yena uggāhamāno paribbājako samaṇamuṇḍikāputto <note n="3">Yu. samaṇamaṇḍikāputto.</note>
tenupasaṅkameyyanti. Atha kho pañcakaṅgo thapati yena samayappavādako
tiṇḍukācīro ekasālako mallikāya ārāmo tenupasaṅkami.
<p n="357"/>Tena kho pana samayena uggāhamāno paribbājako
samaṇamuṇḍikāputto mahatiyā paribbājakaparisāya saddhiṁ nisinno
hoti unnādiniyā uccāsaddamahāsaddāya anekavihitaṁ tiracchānakathaṁ
kathentiyā seyyathīdaṁ rājakathaṁ corakathaṁ mahāmattakathaṁ senākathaṁ
<pb n="2.343"/>
Bhayakathaṁ yuddhakathaṁ annakathaṁ pānakathaṁ vatthakathaṁ sayanakathaṁ mālākathaṁ
gandhakathaṁ ñātikathaṁ yānakathaṁ gāmakathaṁ nigamakathaṁ nagarakathaṁ janapadakathaṁ
itthīkathaṁ sūrakathaṁ visikhākathaṁ kumbhaṭṭhānakathaṁ kumbhadāsikathaṁ pubbapetakathaṁ
nānattakathaṁ lokakkhāyikaṁ samuddakkhāyikaṁ itibhavābhavakathaṁ iti vā.
Addasā kho uggāhamāno paribbājako samaṇamuṇḍikāputto pañcakaṅgaṁ
thapatiṁ dūrato āgacchantaṁ disvāna sakaṁ parisaṁ saṇṭhapesi
appasaddā bhonto hontu mā bhonto saddamakattha <note n="2">Yu. etthantare ayanti dissati.</note> samaṇassa
gotamassa sāvako āgacchati pañcakaṅgo thapati yāvatā kho pana
samaṇassa gotamassa sāvakā gihī odātavasanā sāvatthiyaṁ paṭivasanti
ayaṁ tesaṁ aññataro pañcakaṅgo thapati appasaddakāmā kho pana te
āyasmanto appasaddavinītā appasaddassa vaṇṇavādino appevanāma
appasaddaṁ parisaṁ viditvā upasaṅkamitabbaṁ maññeyyāti.
Atha kho te paribbājakā tuṇhī ahesuṁ. Atha kho pañcakaṅgo
thapati <pb ed="P" n="2.24" set="M"/>yena uggāhamāno paribbājako samaṇamuṇḍikāputto tenupasaṅkami
upasaṅkamitvā uggāhamānena paribbājakena samaṇamuṇḍikāputtena
saddhiṁ sammodi sammodanīyaṁ kathaṁ sārāṇīyaṁ
vītisāretvā ekamantaṁ nisīdi.
<p n="358"/>Ekamantaṁ nisinnaṁ kho pañcakaṅgaṁ thapatiṁ uggāhamāno
paribbājako samaṇamuṇḍikāputto etadavoca catūhi kho ahaṁ
thapati dhammehi samannāgataṁ purisapuggalaṁ paññāpemi sampannakusalaṁ
<pb n="2.344"/>
Paramakusalaṁ uttamappattipattaṁ samaṇaṁ ayojjhaṁ katamehi catūhi idha
thapati na kāyena pāpakaṁ kammaṁ karoti na pāpikaṁ vācaṁ bhāsati
na pāpakaṁ saṅkappaṁ saṅkappeti na pāpakaṁ ājīvaṁ ājīvati imehi
kho ahaṁ thapati catūhi dhammehi samannāgataṁ parisapuggalaṁ paññāpemi
sampannakusalaṁ paramakusalaṁ uttamappattipattaṁ samaṇaṁ ayojjhanti.
Atha kho pañcakaṅgo thapati uggāhamānassa paribbājakassa samaṇamuṇḍikāputtassa
bhāsitaṁ neva abhinandi nappaṭikkosi anabhinanditvā
appaṭikkositvā uṭṭhāyāsanā pakkāmi bhagavato santike etassa
bhāsitassa atthaṁ ājānissāmīti. Atha kho pañcakaṅgo thapati
yena bhagavā tenupasaṅkami upasaṅkamitvā bhagavantaṁ abhivādetvā
ekamantaṁ nisīdi. Ekamantaṁ nisinno kho pañcakaṅgo thapati
yāvatako ahosi uggāhamānena paribbājakena samaṇamuṇḍikāputtena
saddhiṁ kathāsallāpo taṁ sabbaṁ bhagavato ārocesi.
<p n="359"/>Evaṁ vutte bhagavā pañcakaṅgaṁ thapatiṁ etadavoca evaṁ
sante kho thapati daharo kumāro mando uttānaseyyako sampannakusalo
bhavissati paramakusalo uttamappattipatto samaṇo ayojjho
yathā uggāhamānassa paribbājakassa samaṇamuṇḍikāputtassa vacanaṁ.
Daharassa hi thapati kumārassa mandassa uttānaseyyakassa kāyotipi
na hoti kuto pana kāyena pāpakaṁ kammaṁ karissati aññatra
phanditamattā. Daharassa hi thapati kumārassa mandassa uttānaseyyakassa
<pb n="2.345"/>
Vācātipi na hoti kuto pana pāpikaṁ vācaṁ bhāsissati
aññatra roditamattā. Daharassa hi thapati kumārassa mandassa
uttānaseyyakassa saṅkappotipi na hoti kuto pana pāpakaṁ
saṅkappaṁ saṅkappissati <pb ed="P" n="2.25" set="M"/>aññatra vikujjitamattā. Daharassa hi
thapati kumārassa mandassa uttānaseyyakassa ājīvotipi na hoti
kuto pana pāpakaṁ ājīvaṁ ājīvissati aññatra mātu thaññā.
Evaṁ sante kho thapati daharo kumāro mando uttānaseyyako
sampannakusalo bhavissati paramakusalo uttamappattipatto samaṇo
ayojjho yathā uggāhamānassa paribbājakassa samaṇamuṇḍikāputtassa
vacanaṁ.
<p n="360"/>Catūhi kho ahaṁ thapati dhammehi samannāgataṁ purisapuggalaṁ
paññāpemi na ceva sampannakusalaṁ na paramakusalaṁ na
uttamappattipattaṁ samaṇaṁ ayojjhaṁ apicimaṁ daharaṁ kumāraṁ mandaṁ
uttānaseyyakaṁ samadhiggayha tiṭṭhati katamehi catūhi idha thapati
kāyena <note n="1">Yu. etthantare nasaddo dissati.</note> pāpakaṁ kammaṁ karoti na pāpikaṁ vācaṁ bhāsati na pāpakaṁ
saṅkappaṁ saṅkappeti na pāpakaṁ ājīvaṁ ājīvati imehi kho
ahaṁ thapati catūhi dhammehi samannāgataṁ purisapuggalaṁ paññāpemi na
ceva sampannakusalaṁ na paramakusalaṁ na uttamappattipattaṁ samaṇaṁ
ayojjhaṁ apicimaṁ daharaṁ kumāraṁ mandaṁ uttānaseyyakaṁ samadhiggayha
tiṭṭhati.
<pb n="2.346"/>
<p n="361"/>Dasahi kho ahaṁ thapati dhammehi samannāgataṁ purisapuggalaṁ
paññāpemi sampannakusalaṁ paramakusalaṁ uttamappattipattaṁ samaṇaṁ
ayojjhaṁ. Ime akusalā sīlā <note n="1">sī anekavāresu tahanti pāṭho dissati.</note> tamahaṁ <note n="1">sī anekavāresu tahanti pāṭho dissati.</note> thapati veditabbanti
vadāmi. Itosamuṭṭhānā akusalā sīlā tamahaṁ thapati veditabbanti
vadāmi. Idha akusalā sīlā aparisesā nirujjhanti tamahaṁ thapati
veditabbanti vadāmi. Evaṁ paṭipanno akusalānaṁ sīlānaṁ nirodhāya
paṭipanno hoti tamahaṁ thapati veditabbanti vadāmi. Ime kusalā
sīlā tamahaṁ thapati veditabbanti vadāmi. Itosamuṭṭhānā kusalā
sīlā tamahaṁ thapati veditabbanti vadāmi. Idha kusalā sīlā
aparisesā nirujjhanti tamahaṁ thapati veditabbanti vadāmi. Evaṁ
paṭipanno kusalānaṁ sīlānaṁ nirodhāya paṭipanno hoti tamahaṁ thapati
veditabbanti vadāmi. Ime akusalā <pb ed="P" n="2.26" set="M"/>saṅkappā tamahaṁ thapati
veditabbanti vadāmi. Itosamuṭṭhānā akusalā saṅkappā tamahaṁ
thapati veditabbanti vadāmi. Idha akusalā saṅkappā aparisesā
nirujjhanti tamahaṁ thapati veditabbanti vadāmi. Evaṁ paṭipanno
akusalānaṁ saṅkappānaṁ nirodhāya paṭipanno hoti tamahaṁ thapati
veditabbanti vadāmi. Ime kusalā saṅkappā tamahaṁ thapati
veditabbanti vadāmi. Itosamuṭṭhānā kusalā saṅkappā tamahaṁ
<pb n="2.347"/>
Thapati veditabbanti vadāmi. Idha kusalā saṅkappā aparisesā
nirujjhanti tamahaṁ thapati veditabbanti vadāmi. Evaṁ paṭipanno
kusalānaṁ saṅkappānaṁ nirodhāya paṭipanno hoti tamahaṁ thapati
veditabbanti vadāmi.
<p n="362"/>Katame ca thapati akusalā sīlā. Akusalaṁ kāyakammaṁ
akusalaṁ vacīkammaṁ pāpako ājīvo ime vuccanti thapati akusalā
sīlā. Ime ca thapati akusalā sīlā kiṁsamuṭṭhānā. Samuṭṭhānampi
nesaṁ vuttaṁ. Cittasamuṭṭhānātissa vacanīyaṁ. Katamaṁ cittaṁ.
Cittampi hi bahu anekavidhaṁ nānappakārakaṁ yaṁ cittaṁ <note n="1">Yu. sacittaṁ.</note> sarāgaṁ
sadosaṁ samohaṁ itosamuṭṭhānā akusalā sīlā. Ime ca thapati
akusalā sīlā kuhiṁ aparisesā nirujjhanti. Nirodhopi nesaṁ
vutto. Idha thapati bhikkhu kāyaduccaritaṁ pahāya kāyasucaritaṁ
bhāveti vacīduccaritaṁ pahāya vacīsucaritaṁ bhāveti manoduccaritaṁ
pahāya manosucaritaṁ bhāveti micchājīvaṁ pahāya sammājīvena jīvitaṁ <note n="2">Yu. jīvikaṁ.</note>
kappeti etthete akusalā sīlā aparisesā nirujjhanti. Kathaṁ
paṭipanno <note n="3">Yu. etthantare cāti dissati.</note> thapati akusalānaṁ sīlānaṁ nirodhāya paṭipanno hoti.
Idha thapati bhikkhu anuppannānaṁ pāpakānaṁ akusalānaṁ dhammānaṁ anuppādāya
chandaṁ janeti vāyamati viriyaṁ ārabhati cittaṁ paggaṇhāti
padahati uppannānaṁ pāpakānaṁ akusalānaṁ dhammānaṁ pahānāya chandaṁ
janeti vāyamati viriyaṁ ārabhati cittaṁ paggaṇhāti padahati anuppannānaṁ
<pb n="2.348"/>
Kusalānaṁ dhammānaṁ uppādāya chandaṁ janeti vāyamati viriyaṁ
ārabhati cittaṁ paggaṇhāti padahati uppannānaṁ kusalānaṁ dhammānaṁ
ṭhitiyā <pb ed="P" n="2.27" set="M"/>asammosāya bhiyyobhāvāya vepullāya bhāvanāya pāripūriyā chandaṁ
janeti vāyamati viriyaṁ ārabhati cittaṁ paggaṇhāti padahati. Evaṁ
paṭipanno kho thapati akusalānaṁ sīlānaṁ nirodhāya paṭipanno hoti.
<p n="363"/>Katame ca thapati kusalā sīlā. Kusalaṁ kāyakammaṁ
kusalaṁ vacīkammaṁ ājīvapārisuddhiṁpi kho ahaṁ thapati sīlasmiṁ vadāmi
ime vuccanti thapati kusalā sīlā. Ime ca thapati kusalā sīlā
kiṁsamuṭṭhānā. Samuṭṭhānampi nesaṁ vuttaṁ. Cittasamuṭṭhānātissa
vacanīyaṁ. Katamaṁ cittaṁ. Cittampi hi bahu anekavidhaṁ nānappakārakaṁ
yaṁ cittaṁ vītarāgaṁ vītadosaṁ vītamohaṁ itosamuṭṭhānā kusalā
sīlā. Ime ca thapati kusalā sīlā kuhiṁ aparisesā nirujjhanti.
Nirodhopi nesaṁ vutto. Idha thapati bhikkhu sīlavā hoti no ca
sīlamayo tañca cetovimuttiṁ paññāvimuttiṁ yathābhūtaṁ pajānāti
yatthassa te kusalā sīlā aparisesā nirujjhanti. Kathaṁ paṭipanno
ca thapati kusalānaṁ sīlānaṁ nirodhāya paṭipanno hoti. Idha thapati
bhikkhu anuppannānaṁ pāpakānaṁ akusalānaṁ dhammānaṁ anuppādāya
chandaṁ janeti vāyamati viriyaṁ ārabhati cittaṁ paggaṇhāti padahati
uppannānaṁ pāpakānaṁ akusalānaṁ dhammānaṁ pahānāya .pe. Anuppannānaṁ
kusalānaṁ dhammānaṁ uppādāya .pe. Uppannānaṁ kusalānaṁ
<pb n="2.349"/>
Dhammānaṁ ṭhitiyā asammosāya bhiyyobhāvāya vepullāya bhāvanāya
pāripūriyā chandaṁ janeti vāyamati viriyaṁ ārabhati cittaṁ paggaṇhāti
padahati. Evaṁ paṭipanno kho thapati kusalānaṁ sīlānaṁ nirodhāya
paṭipanno hoti.
<p n="364"/>Katame ca thapati akusalā saṅkappā. Kāmasaṅkappo
byāpādasaṅkappo vihiṁsāsaṅkappo ime vuccanti thapati akusalā
saṅkappā. Ime ca thapati akusalā saṅkappā kiṁsamuṭṭhānā.
Samuṭṭhānampi nesaṁ vuttaṁ. Saññāsamuṭṭhānātissa vacanīyaṁ. Katamā
saññā. Saññāpi hi bahu anekavidhā nānappakārakā yā kāmasaññā
byāpādasaññā vihiṁsāsaññā itosamuṭṭhānā akusalā
saṅkappā. Ime ca thapati akusalā saṅkappā kuhiṁ aparisesā
nirujjhanti. Nirodhopi nesaṁ vutto. Idha thapati bhikkhu vivicceva
kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ
paṭhamaṁ jhānaṁ upasampajja viharati etthete akusalā saṅkappā
aparisesā nirujjhanti. Kathaṁ paṭipanno ca thapati akusalānaṁ
saṅkappānaṁ nirodhāya paṭipanno hoti. Idha thapati bhikkhu anuppannānaṁ
pāpakānaṁ akusalānaṁ dhammānaṁ anuppādāya chandaṁ janeti
vāyamati viriyaṁ ārabhati cittaṁ paggaṇhāti padahati uppannānaṁ
pāpakānaṁ akusalānaṁ dhammānaṁ pahānāya .pe. Anuppannānaṁ kusalānaṁ
dhammānaṁ uppādāya .pe. Uppannānaṁ kusalānaṁ dhammānaṁ ṭhitiyā
<pb n="2.350"/>
Asammosāya bhiyyobhāvāya vepullāya bhāvanāya pāripūriyā chandaṁ
janeti vāyamati viriyaṁ ārabhati cittaṁ paggaṇhāti padahati. Evaṁ paṭipanno
kho thapati akusalānaṁ saṅkappānaṁ nirodhāya paṭipanno hoti.
<p n="365"/>Katame ca thapati kusalā saṅkappā. Nekkhammasaṅkappo
abyāpādasaṅkappo avihiṁsāsaṅkappo ime vuccanti thapati kusalā
saṅkappā. Ime ca thapati kusalā saṅkappā kiṁsamuṭṭhānā.
Samuṭṭhānampi nesaṁ vuttaṁ. Saññāsamuṭṭhānātissa vacanīyaṁ.
Katamā saññā. Saññāpi hi bahu anekavidhā nānappakārakā <note n="1">Yu. nānappakārikā.</note>
yā <note n="2">Yu. yā iti pāṭho na dissati.</note> nekkhammasaññā abyāpādasaññā avihiṁsāsaññā itosamuṭṭhānā
kusalā saṅkappā. Ime ca thapati kusalā saṅkappā
kuhiṁ aparisesā nirujjhanti. Nirodhopi nesaṁ vutto. Idha thapati
bhikkhu vitakkavicārānaṁ vūpasamā .pe. Dutiyaṁ jhānaṁ upasampajja
viharati etthete kusalā saṅkappā aparisesā nirujjhanti. Kathaṁ
paṭipanno ca thapati kusalānaṁ saṅkappānaṁ nirodhāya paṭipanno
hoti. Idha thapati bhikkhu anuppannānaṁ pāpakānaṁ akusalānaṁ
dhammānaṁ anuppādāya chandaṁ janeti vāyamati viriyaṁ ārabhati cittaṁ
paggaṇhāti padahati uppannānaṁ pāpakānaṁ akusalānaṁ dhammānaṁ
pahānāya .pe. Anuppannānaṁ kusalānaṁ dhammānaṁ uppādāya
.pe. Uppannānaṁ kusalānaṁ dhammānaṁ ṭhitiyā asammosāya bhiyyobhāvāya
vepullāya bhāvanāya pāripūriyā chandaṁ janeti vāyamati viriyaṁ
<pb n="2.351"/>
Ārabhati cittaṁ paggaṇhāti padahati. Evaṁ paṭipanno kho thapati
kusalānaṁ saṅkappānaṁ nirodhāya paṭipanno hoti.
<p n="366"/>Katamehi <note n="1">Yu. etthantare cāhanti dissati.</note> thapati dasahi dhammehi samannāgataṁ purisapuggalaṁ
paññāpemi sampannakusalaṁ paramakusalaṁ uttamappattipattaṁ samaṇaṁ
ayojjhaṁ. Idha thapati bhikkhu asekhāya sammādiṭṭhiyā samannāgato
hoti asekhena sammāsaṅkappena samannāgato hoti asekhāya
sammāvācāya samannāgato hoti asekhena sammākammantena
samannāgato hoti asekhena sammāājīvena samannāgato hoti
asekhena sammāvāyāmena samannāgato hoti asekhāya sammāsatiyā
samannāgato hoti asekhena sammāsamādhinā samannāgato
hoti asekhena sammāñāṇena samannāgato hoti asekhāya
sammāvimuttiyā samannāgato hoti. Imehi kho ahaṁ thapati
dasahi dhammehi samannāgataṁ purisapuggalaṁ paññāpemi sampannakusalaṁ
paramakusalaṁ uttamappattipattaṁ samaṇaṁ ayojjhanti.
Idamavoca bhagavā attamano pañcakaṅgo thapati bhagavato
bhāsitaṁ abhinandīti.
Samaṇamuṇḍikasuttaṁ <note n="2">Yu. samaṇamaṇḍikasuttaṁ.</note> niṭṭhitaṁ aṭṭhamaṁ
</xml>