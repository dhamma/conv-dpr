<xml src="a8-6.xml">
<readunit id="a8-6">(6) 1. gotamīvaggo</readunit>
<p rend="subhead" sid="1">1, gotamīsuttaṃ</p>
<pb n="8.281"/>
Paṇṇāsakāsaṅgahitā vaggā
sandhānavaggo <pb ed="P" n="4.274" set="A"/>paṭhamo
<p n="141"/>51 Ekaṁ samayaṁ bhagavā sakkesu viharati kapilavatthusmiṁ
nigrodhārāme. Athakho mahāpajāpati <note n="1">Ma. mahāpajāpatī. evamuparipi.</note> gotamī yena bhagavā tenupasaṅkami
upasaṅkamitvā bhagavantaṁ abhivādetvā ekamantaṁ aṭṭhāsi ekamantaṁ
ṭhitā kho mahāpajāpati gotamī bhagavantaṁ etadavoca sādhu bhante
labheyya mātugāmo tathāgatappavedite dhammavinaye agārasmā anagāriyaṁ
pabbajjanti. Alaṁ gotami mā te rucci mātugāmassa tathāgatappavedite
dhammavinaye agārasmā anagāriyaṁ pabbajjāti.
Dutiyampi kho mahāpajāpati gotamī bhagavantaṁ etadavoca sādhu
bhante labheyya mātugāmo tathāgatappavedite dhammavinaye agārasmā
anagāriyaṁ pabbajjanti. Alaṁ gotami mā te rucci mātugāmassa
tathāgatappavedite dhammavinaye agārasmā anagāriyaṁ pabbajjāti.
Tatiyampi kho mahāpajāpati gotamī bhagavantaṁ etadavoca sādhu
bhante labheyya mātugāmo tathāgatappavedite dhammavinaye agārasmā
anagāriyaṁ pabbajjanti. Alaṁ gotami mā te rucci mātugāmassa
tathāgatappavedite dhammavinaye agārasmā anagāriyaṁ pabbajjāti.
Athakho mahāpajāpati gotamī na bhagavā anujānāti mātugāmassa
<pb n="8.282"/>
Tathāgatappavedite dhammavinaye agārasmā anagāriyaṁ pabbajjanti dukkhī
dummanā assumukhī rudamānā bhagavantaṁ abhivādetvā padakkhiṇaṁ katvā
pakkāmi.
Athakho bhagavā kapilavatthusmiṁ yathābhirantaṁ viharitvā yena vesālī
tena cārikaṁ pakkāmi anupubbena cārikaṁ caramāno yena vesālī
tadavasari tatra suradaṁ bhagavā vesāliyaṁ viharati mahāvane kūṭāgārasālāyaṁ.
Athakho mahāpajāpati gotamī kese chedāpetvā kāsāyāni
vatthāni acchādetvā sambahulāhi sākiyāhi <note n="1">Ma. sākiyānīhi.</note> saddhiṁ yena vesālī tena
pakkāmi anupubbena yena vesālī mahāvanaṁ kūṭāgārasālā tenupasaṅkami
athakho mahāpajāpati gotamī sūnehi pādehi rajokiṇṇena
gattena dukkhī dummanā assumukhī rudamānā bahidvārakoṭṭhake aṭṭhāsi.
Addasā kho āyasmā ānando mahāpajāpatiṁ gotamiṁ sūnehi pādehi
rajokiṇṇena gattena dukkhiṁ dummanaṁ assumukhiṁ rudamānaṁ bahidvārakoṭṭhake
ṭhitaṁ disvāna mahāpajāpatiṁ gotamiṁ etadavoca kiṁ nu
tvaṁ gotami sūnehi pādehi rajokiṇṇena gattena dukkhī dummanā
assumukhī rudamānā bahidvārakoṭṭhake ṭhitāti. Tathā hi pana bhante
ānanda na bhagavā anujānāti mātugāmassa tathāgatappavedite dhammavinaye
agārasmā anagāriyaṁ pabbajjanti. Tenahi gotami idheva tāva
hohi yāvāhaṁ bhagavantaṁ yācāmi mātugāmassa tathāgatappavedite
dhammavinaye agārasmā anagāriyaṁ pabbajjanti.
<pb n="8.283"/>
Athakho āyasmā ānando yena bhagavā tenupasaṅkami upasaṅkamitvā
bhagavantaṁ abhivādetvā ekamantaṁ nisīdi ekamantaṁ nisinno
kho āyasmā ānando bhagavantaṁ etadavoca esā bhante mahāpajāpati
gotamī sūnehi pādehi rajokiṇṇena gattena dukkhī dummanā assumukhī
rudamānā bahidvārakoṭṭhake ṭhitā na bhagavā anujānāti mātugāmassa
tathāgatappavedite dhammavinaye agārasmā anagāriyaṁ pabbajjanti sādhu
bhante labheyya mātugāmo tathāgatappavedite dhammavinaye agārasmā
anagāriyaṁ pabbajjanti. Alaṁ ānanda mā te rucci mātugāmassa
tathāgatappavedite dhammavinaye agārasmā anagāriyaṁ pabbajjāti. Dutiyampi
kho .pe.
Tatiyampi kho āyasmā ānando bhagavantaṁ etadavoca sādhu
bhante labheyya mātugāmo tathāgatappavedite dhammavinaye agārasmā
anagāriyaṁ pabbajjanti. Alaṁ ānanda mā <pb ed="P" n="4.276" set="A"/>te rucci mātugāmassa
tathāgatappavedite dhammavinaye agārasmā anagāriyaṁ pabbajjāti. Athakho
āyasmato ānandassa etadahosi na bhagavā anujānāti mātugāmassa
tathāgatappavedite dhammavinaye agārasmā anagāriyaṁ pabbajjaṁ yannūnāhaṁ
aññenapi pariyāyena bhagavantaṁ yāceyyaṁ mātugāmassa tathāgatappavedite
dhammavinaye agārasmā anagāriyaṁ pabbajjanti athakho āyasmā ānando
bhagavantaṁ etadavoca bhabbo nu kho bhante mātugāmo tathāgatappavedite
dhammavinaye agārasmā anagāriyaṁ pabbajitvā sotāpattiphalaṁ
<pb n="8.284"/>
Vā sakadāgāmiphalaṁ vā anāgāmiphalaṁ vā arahattaphalaṁ vā sacchikātunti.
Bhabbo ānanda mātugāmo tathāgatappavedite dhammavinaye agārasmā
anagāriyaṁ pabbajitvā sotāpattiphalampi sakadāgāmiphalampi anāgāmiphalampi
arahattaphalampi sacchikātunti. Sace bhante bhabbo mātugāmo tathāgatappavedite
dhammavinaye agārasmā anagāriyaṁ pabbajitvā sotāpattiphalampi
.pe. Arahattaphalampi sacchikātuṁ bahukārā bhante mahāpajāpati
gotamī bhagavato mātucchā āpādikā posikā khīrassa dāyikā bhagavantaṁ
janettiyā kālakatāya thaññaṁ pāyesi sādhu bhante labheyya mātugāmo
tathāgatappavedite dhammavinaye agārasmā anagāriyaṁ pabbajjanti. Sace
ānanda mahāpajāpati gotamī aṭṭha garudhamme paṭiggaṇhāti sāvassā
hotu upasampadā. Vassasatūpasampannāya bhikkhuniyā tadahupasampannassa
bhikkhuno abhivādanaṁ paccuṭṭhānaṁ añjalikammaṁ sāmīcikammaṁ kattabbaṁ
ayampi dhammo sakkatvā garukatvā mānetvā pūjetvā yāvajīvaṁ
anatikkamanīyo. Na bhikkhuniyā abhikkhuke āvāse vassaṁ upagantabbaṁ
ayampi dhammo sakkatvā garukatvā mānetvā pūjetvā yāvajīvaṁ
anatikkamanīyo. Anvaḍḍhamāsaṁ bhikkhuniyā <pb ed="P" n="4.277" set="A"/>bhikkhusaṅghato dve dhammā
paccāsiṁsitabbā uposathapucchakañca ovādūpasaṅkamanañca ayampi dhammo
sakkatvā garukatvā mānetvā pūjetvā yāvajīvaṁ anatikkamanīyo. Vassaṁ
vutthāya bhikkhuniyā ubhatosaṅghe tīhi ṭhānehi pavāretabbaṁ diṭṭhena vā
sutena vā parisaṅkāya vā ayampi dhammo sakkatvā garukatvā mānetvā
<pb n="8.285"/>
Pūjetvā yāvajīvaṁ anatikkamanīyo. Garudhammaṁ ajjhāpannāya bhikkhuniyā
ubhatosaṅghe pakkhamānattaṁ caritabbaṁ ayampi dhammo sakkatvā garukatvā
mānetvā pūjetvā yāvajīvaṁ anatikkamanīyo. Dve vassāni chasu
dhammesu sikkhitasikkhāya sikkhamānāya ubhatosaṅghe upasampadā pariyesitabbā
ayampi dhammo sakkatvā garukatvā mānetvā pūjetvā yāvajīvaṁ
anatikkamanīyo. Na bhikkhuniyā kenaci pariyāyena bhikkhu akkositabbo
paribhāsitabbo ayampi dhammo sakkatvā garukatvā mānetvā pūjetvā
yāvajīvaṁ anatikkamanīyo. Ajjatagge ovaṭo bhikkhunīnaṁ bhikkhūsu vacanapatho
anovaṭo bhikkhūnaṁ bhikkhunīsu vacanapatho ayampi dhammo sakkatvā garukatvā
mānetvā pūjetvā yāvajīvaṁ anatikkamanīyo. Sace ānanda mahāpajāpati
gotamī ime aṭṭha garudhamme paṭiggaṇhāti sāvassā hotu
upasampadāti.
Athakho āyasmā ānando bhagavato santike ime aṭṭha garudhamme
uggahetvā yena mahāpajāpati gotamī tenupasaṅkami upasaṅkamitvā
mahāpajāpatiṁ gotamiṁ etadavoca sace kho tvaṁ gotami aṭṭha garudhamme
paṭiggaṇheyyāsi sāva te bhavissati upasampadā vassasatūpasampannāya
bhikkhuniyā tadahupasampannassa bhikkhuno abhivādanaṁ paccuṭṭhānaṁ
añjalikammaṁ sāmīcikammaṁ kattabbaṁ ayampi dhammo sakkatvā garukatvā
mānetvā pūjetvā yāvajīvaṁ <pb ed="P" n="4.278" set="A"/>anatikkamanīyo .pe. Ajjatagge ovaṭo
bhikkhunīnaṁ bhikkhūsu vacanapatho anovaṭo bhikkhūnaṁ bhikkhunīsu vacanapatho ayampi
<pb n="8.286"/>
Dhammo sakkatvā garukatvā mānetvā pūjetvā yāvajīvaṁ anatikkamanīyo.
Sace kho tvaṁ gotami ime aṭṭha garudhamme paṭiggaṇheyyāsi sāva te
bhavissati upasampadāti. Seyyathāpi bhante ānanda itthī vā puriso
vā daharo yuvā maṇḍanakajātiko sīsanhāto <note n="1">sīsaṁnhātotipi.</note> uppalamālaṁ vā vassikamālaṁ
vā adhimuttakamālaṁ vā labhitvā ubhohi hatthehi paṭiggahetvā
uttamaṅge sirasmiṁ patiṭṭhāpeyya evameva kho ahaṁ bhante [ānanda]
ime aṭṭha garudhamme paṭiggaṇhāmi yāvajīvaṁ anatikkamanīyeti.
Athakho āyasmā ānando yena bhagavā tenupasaṅkami upasaṅkamitvā
bhagavantaṁ abhivādetvā ekamantaṁ nisīdi ekamantaṁ nisinno
kho āyasmā ānando bhagavantaṁ etadavoca paṭiggahitā bhante
mahāpajāpatiyā gotamiyā aṭṭha garudhammā yāvajīvaṁ anatikkamanīyāti <note n="2">aññattha ime dve pāṭhā natthi. upasampannā bhagavato  mātucchāti dissati.</note>.
Sace ānanda nālabhissa mātugāmo tathāgatappavedite dhammavinaye
agārasmā anagāriyaṁ pabbajjaṁ ciraṭṭhitikaṁ ānanda brahmacariyaṁ abhavissa
vassasahassameva saddhammo tiṭṭheyya yato ca kho ānanda mātugāmo
tathāgatappavedite dhammavinaye agārasmā anagāriyaṁ pabbajito nadāni
ānanda brahmacariyaṁ ciraṭṭhitikaṁ bhavissati pañcevadāni ānanda vassasatāni
saddhammo ṭhassati seyyathāpi ānanda yāni kānici kulāni bahuitthikāni <note n="3">Ma. <pb ed="P" n="4.279" set="A"/>bahutthikāni. </note>
appapurisakāni tāni suppadhaṁsiyāni honti corehi kumbhatthenakehi
evameva kho ānanda yasmiṁ dhammavinaye labhati mātugāmo
agārasmā anagāriyaṁ pabbajjaṁ na taṁ brahmacariyaṁ ciraṭṭhitikaṁ <note n="*">mīkārkkhag cariṭṭhitikaṁ peḌna ciraṭṭhitikaṁ</note> hoti
<pb n="8.287"/>
Seyyathāpi ānanda sampanne sālikkhette setaṭṭhikā nāma rogajāti
nipatati evaṁ taṁ sālikkhettaṁ na ciraṭṭhitikaṁ hoti evameva kho ānanda
yasmiṁ dhammavinaye labhati mātugāmo agārasmā anagāriyaṁ pabbajjaṁ na
taṁ brahmacariyaṁ ciraṭṭhitikaṁ hoti seyyathāpi ānanda sampanne
ucchukkhette mañjeṭṭhikā <note n="1">Ma. mañjiṭṭhikā.</note> nāma rogajāti nipatati evaṁ taṁ ucchukkhettaṁ
na ciraṭṭhitikaṁ hoti evameva kho ānanda yasmiṁ dhammavinaye labhati
mātugāmo agārasmā anagāriyaṁ pabbajjaṁ na taṁ brahmacariyaṁ ciraṭṭhitikaṁ
hoti seyyathāpi ānanda puriso mahato taḷākassa paṭikacceva
pāḷiṁ bandheyya yāvadeva udakassa anatikkamanāya evameva kho
ānanda mayā paṭikacceva bhikkhunīnaṁ aṭṭha garudhammā paññattā yāvajīvaṁ
anatikkamanīyāti.
<p rend="subhead" sid="2">2, ovādasuttaṃ</p>
<p n="142"/>52 Ekaṁ samayaṁ bhagavā vesāliyaṁ viharati mahāvane
kūṭāgārasālāyaṁ. Athakho āyasmā ānando yena bhagavā tenupasaṅkami
upasaṅkamitvā bhagavantaṁ abhivādetvā ekamantaṁ nisīdi ekamantaṁ
nisinno kho āyasmā ānando bhagavantaṁ etadavoca katīhi nu kho
bhante dhammehi samannāgato bhikkhu bhikkhunovādako sammannitabboti.
Aṭṭhahi kho ānanda dhammehi samannāgato bhikkhu bhikkhunovādako
sammannitabbo katamehi aṭṭhahi idhānanda bhikkhu sīlavā hoti
.pe. Samādāya sikkhati sikkhāpadesu bahussuto hoti .pe. Diṭṭhiyā
suppaṭividdhā ubhayāni kho panassa pātimokkhāni vitthārena svāgatāni
<pb n="8.288"/>
Honti suvibhattāni suppavattitāni <note n="1">Ma. suppavattīni.</note> suvinicchitāni <pb ed="P" n="4.280" set="A"/>suttaso anubyañjanaso
kalyāṇavāco hoti kalyāṇavākkaraṇo poriyā vācāya samannāgato
vissaṭṭhāya anelagaḷāya atthassa viññāpaniyā paṭibalo hoti bhikkhunīsaṅghassa
dhammiyā kathāya sandassetuṁ samādapetuṁ samuttejetuṁ sampahaṁsetuṁ
yebhuyyena bhikkhunīnaṁ piyo hoti manāpo na kho panetaṁ bhagavantaṁ
uddissa pabbajitāya kāsāyavatthanivasanāya garudhammamajjhāpannapubbo hoti
vīsativasso vā hoti atirekavīsativasso vā. Imehi kho ānanda
aṭṭhahi dhammehi samannāgato bhikkhu bhikkhunovādako sammannitabboti.
<p rend="subhead" sid="3">3, saṃkhittasuttaṃ</p>
<p n="143"/>53 Ekaṁ samayaṁ bhagavā vesāliyaṁ viharati mahāvane
kūṭāgārasālāyaṁ. Athakho mahāpajāpati gotamī yena bhagavā tenupasaṅkami
upasaṅkamitvā bhagavantaṁ abhivādetvā ekamantaṁ aṭṭhāsi ekamantaṁ
ṭhitā kho <note n="2">Ma. sā.</note> mahāpajāpati gotamī bhagavantaṁ etadavoca sādhu me bhante
bhagavā saṅkhittena dhammaṁ desetu yamahaṁ bhagavato dhammaṁ sutvā ekā
vūpakaṭṭhā appamattā ātāpinī pahitattā vihareyyanti. Ye kho tvaṁ
gotami dhamme jāneyyāsi ime dhammā sarāgāya saṁvattanti no
virāgāya saṁyogāya saṁvattanti no visaṁyogāya ācayāya saṁvattanti no
apacayāya mahicchatāya saṁvattanti no appicchatāya asantuṭṭhiyā
saṁvattanti no santuṭṭhiyā saṅgaṇikāya saṁvattanti no pavivekāya kosajjāya
saṁvattanti no viriyārambhāya dubbharatāya saṁvattanti no subharatāyāti ekaṁsena
gotami dhāreyyāsi neso dhammo neso vinayo netaṁ satthusāsananti.
<pb n="8.289"/>
Ye ca kho tvaṁ gotami dhamme jāneyyāsi ime dhammā
virāgāya saṁvattanti no sarāgāya visaṁyogāya saṁvattanti no saṁyogāya
apacayāya saṁvattanti <pb ed="P" n="4.281" set="A"/>no ācayāya appicchatāya saṁvattanti no
mahicchatāya santuṭṭhiyā saṁvattanti no asantuṭṭhiyā pavivekāya
saṁvattanti no saṅgaṇikāya viriyārambhāya saṁvattanti no kosajjāya
subharatāya saṁvattanti no dubbharatāyāti ekaṁsena gotami dhāreyyāsi
eso dhammo eso vinayo etaṁ satthusāsananti.
<p rend="subhead" sid="4">4, dīghajāṇusuttaṃ</p>
<p n="144"/>54 Ekaṁ samayaṁ bhagavā koḷiyesu viharati kakkarapattaṁ nāma
koḷiyānaṁ nigamo. Athakho dīghajāṇu koḷiyaputto yena bhagavā tenupasaṅkami
upasaṅkamatvā bhagavantaṁ abhivādetvā ekamantaṁ nisīdi ekamantaṁ
nisinno kho dīghajāṇu koḷiyaputto bhagavantaṁ etadavoca mayaṁ bhante
gihī kāmabhogī <note n="1">Ma. kāmabhogino.</note> puttasambādhasayanaṁ ajjhāvasāma kāsikacandanaṁ paccanubhoma
mālāgandhavilepanaṁ dhārayāma jātarūparajataṁ sādiyāma tesaṁ no bhante
bhagavā amhākaṁ tathā dhammaṁ desetu ye amhākaṁ assu dhammā
diṭṭhadhammahitāya diṭṭhadhammasukhāya samparāyahitāya samparāyasukhāyāti.
Cattārome byagghapajja dhammā kulaputtassa diṭṭhadhammahitāya
saṁvattanti diṭṭhadhammasukhāya. Katame cattāro uṭṭhānasampadā
ārakkhasampadā kalyāṇamittatā samajīvitā.
<pb n="8.290"/>
Katamā ca byagghapajja uṭṭhānasampadā idha byagghapajja
kulaputto yena kammuṭṭhānena <note n="1">Ma. ammaṭṭhānena. evamuparipi.</note> jīvikaṁ kappeti yadi kasiyā yadi vaṇijjāya
yadi gorakkhena yadi issatthena yadi rājaporisena yadi sippaññatarena
tattha dakkho hoti analaso tatrupāyāya vīmaṁsāya samannāgato
alaṁ kātuṁ alaṁ <pb ed="P" n="4.282" set="A"/>saṁvidhātuṁ ayaṁ vuccati byagghapajja uṭṭhānasampadā.
Katamā ca byagghapajja ārakkhasampadā idha byagghapajja
kulaputtassa bhogā honti uṭṭhānaviriyādhigatā bāhābalaparicitā
sedāvakkhittā dhammikā dhammaladdhā te ārakkhena guttiyā sampādeti
kinti me ime bhoge neva rājāno hareyyuṁ na corā hareyyuṁ na aggi
ḍaheyya na udakaṁ vaheyya na appiyā dāyādā hareyyunti ayaṁ
vuccati byagghapajja ārakkhasampadā.
Katamā ca byagghapajja kalyāṇamittatā idha byagghapajja
kulaputto yasmiṁ gāme vā nigame vā paṭivasati tatra ye te
honti gahapati vā gahapatiputtā vā daharā vā vuḍḍhasīlino vuḍḍhā
vā vuḍḍhasīlino saddhāsampannā sīlasampannā cāgasampannā paññāsampannā
tehi saddhiṁ santiṭṭhati sallapati sākacchaṁ samāpajjati
yathārūpānaṁ saddhāsampannānaṁ saddhāsampadaṁ anusikkhati yathārūpānaṁ sīlasampannānaṁ
sīlasampadaṁ anusikkhati yathārūpānaṁ cāgasampannānaṁ cāgasampadaṁ
anusikkhati yathārūpānaṁ paññāsampannānaṁ paññāsampadaṁ anusikkhati
ayaṁ vuccati byagghapajja kalyāṇamittatā.
<pb n="8.291"/>
Katamā ca byagghapajja samajīvitā idha byagghapajja kulaputto
āyañca bhogānaṁ viditvā vayañca bhogānaṁ viditvā samajīvikaṁ kappeti
nāccogāḷhaṁ nātihīnaṁ evaṁ me āyo vayaṁ pariyādāya ṭhassati na
ca me vayo āyaṁ pariyādāya ṭhassatīti seyyathāpi byagghapajja
tulādhāro vā tulādhārantevāsī vā tulaṁ paggahetvā jānāti
ettakena vā onataṁ ettakena vā unnatanti evameva kho byagghapajja
kulaputto <pb ed="P" n="4.283" set="A"/>āyañca bhogānaṁ viditvā vayañca bhogānaṁ viditvā
samajīvikaṁ kappeti nāccogāḷhaṁ nātihīnaṁ evaṁ me āyo vayaṁ
pariyādāya ṭhassati na ca me vayo āyaṁ pariyādāya ṭhassatīti sacāyaṁ
byagghapajja kulaputto appāyo samāno uḷāraṁ jīvikaṁ kappeti tassa
bhavanti vattāro udumbarakhādīvāyaṁ <note n="1">Ma. udumbarakhādikañcāyantaṁpi pāṭho. evamuparipi.</note> kulaputto bhoge khādatīti
sace panāyaṁ byagghapajja kulaputto mahāyo samāno kasiraṁ jīvikaṁ kappeti
tassa bhavanti vattāro addhamārakañcāyaṁ <note n="2">Sī. Yu. ajaddhumārikaṁ  vāyaṁ. Ma. ajeṭṭhamaraṇaṁvāyaṁ.</note> kulaputto marissatīti
yato ca khoyaṁ byagghapajja kulaputto āyañca bhogānaṁ viditvā
vayañca bhogānaṁ viditvā samajīvikaṁ kappeti nāccogāḷhaṁ nātihīnaṁ
evaṁ me āyo vayaṁ pariyādāya ṭhassati na ca me vayo āyaṁ
pariyādāya ṭhassatīti ayaṁ vuccati byagghapajja samajīvitā.
Evaṁ samuppannānaṁ byagghapajja bhogānaṁ cattāri apāyamukhāni
honti itthīdhutto surādhutto akkhadhutto pāpamitto pāpasahāyo
pāpasampavaṅko seyyathāpi byagghapajja mahato taḷākassa cattāri
<pb n="8.292"/>
Ceva āyamukhāni cattāri ca apāyamukhāni tassa puriso yāni ceva
āyamukhāni tāni pidaheyya yāni ca apāyamukhāni tāni vivareyya devo ca
na sammā dhāraṁ anuppaveccheyya evañhi tassa byagghapajja mahato
taḷākassa parihāniyeva pāṭikaṅkhā no vuḍḍhi evameva kho
byagghapajja evaṁ samuppannānaṁ bhogānaṁ cattāri apāyamukhāni honti
itthīdhutto surādhutto akkhadhutto <pb ed="P" n="4.284" set="A"/>pāpamitto pāpasahāyo pāpasampavaṅko.
Evaṁ samuppannānaṁ byagghapajja bhogānaṁ cattāri āyamukhāni honti
naitthīdhutto nasurādhutto nākkhadhutto kalyāṇamitto kalyāṇasahāyo
kalyāṇasampavaṅko seyyathāpi byagghapajja mahato taḷākassa cattāri
ceva āyamukhāni cattāri ca apāyamukhāni tassa puriso yāni ceva
āyamukhāni tāni vivareyya yāni ca apāyamukhāni tāni pidaheyya devo
ca sammā dhāraṁ anuppaveccheyya evañhi tassa byagghapajja mahato
taḷākassa vuḍḍhiyeva pāṭikaṅkhā no parihāni evameva kho
byagghapajja evaṁ samuppannānaṁ bhogānaṁ cattāri āyamukhāni honti
naitthīdhutto nasurādhutto nākkhadhutto kalyāṇamitto kalyāṇasahāyo
kalyāṇasampavaṅko. Ime kho byagghapajja cattāro dhammā kulaputtassa
diṭṭhadhammahitāya saṁvattanti diṭṭhadhammasukhāya.
Cattārome byagghapajja dhammā kulaputtassa samparāyahitāya
saṁvattanti samparāyasukhāya. Katame cattāro saddhāsampadā
<pb n="8.293"/>
Sīlasampadā cāgasampadā paññāsampadā.
Katamā ca byagghapajja saddhāsampadā idha byagghapajja kulaputto
saddho hoti saddahati tathāgatassa bodhiṁ itipi so bhagavā .pe.
Satthā devamanussānaṁ buddho bhagavāti ayaṁ vuccati byagghapajja
saddhāsampadā.
Katamā ca byagghapajja sīlasampadā idha byagghapajja kulaputto
pāṇātipātā paṭivirato hoti .pe. Surāmerayamajjapamādaṭṭhānā
paṭivirato hoti ayaṁ vuccati byagghapajja sīlasampadā.
Katamā ca byagghapajja cāgasampadā idha byagghapajja kulaputto
vigatamalamaccherena cetasā agāraṁ ajjhāvasati muttacāgo payatapāṇi
vossaggarato yācayogo dānasaṁvibhāgarato ayaṁ <pb ed="P" n="4.285" set="A"/>vuccati byagghapajja
cāgasampadā.
Katamā ca byagghapajja paññāsampadā idha byagghapajja
kulaputto paññavā hoti udayatthagāminiyā paññāya samannāgato
ariyāya nibbedhikāya sammādukkhakkhayagāminiyā ayaṁ vuccati byagghapajja
paññāsampadā. Ime kho byagghapajja cattāro dhammā
kulaputtassa samparāyahitāya saṁvattanti samparāyasukhāyāti.
Uṭṭhātā kammadheyyesu appamatto vidhānavā
samaṁ kappeti jīvitaṁ <note n="1">Ma. jīvikaṁ.</note> sambhataṁ anurakkhati
saddho sīlena sampanno vadaññū vītamaccharo
<pb n="8.294"/>
Niccaṁ maggaṁ visodheti sotthānaṁ samparāyikaṁ
iccete aṭṭha dhammā ca saddhassa gharamesino
akkhātā saccanāmena ubhayattha sukhāvahā
diṭṭhadhammahitatthāya samparāyasukhāya ca
evametaṁ gahaṭṭhānaṁ cāgo puññaṁ pavaḍḍhatīti.
<p rend="subhead" sid="5">5, ujjayasuttaṃ</p>
<p n="145"/>55 Athakho ujjayo brāhmaṇo yena bhagavā tenupasaṅkami
upasaṅkamitvā bhagavatā saddhiṁ sammodi sammodanīyaṁ kathaṁ sārāṇīyaṁ
vītisāretvā ekamantaṁ nisīdi ekamantaṁ nisinno kho ujjayo brāhmaṇo
bhagavantaṁ etadavoca mayaṁ bho gotama pavāsaṁ gantukāmā tesanno
bhavaṁ gotamo amhākaṁ tathā dhammaṁ desetu ye amhākaṁ assu dhammā
diṭṭhadhammahitāya diṭṭhadhammasukhāya samparāyahitāya samparāyasukhāyāti. <pb ed="P" n="4.286" set="A"/>
Cattārome brāhmaṇa dhammā kulaputtassa diṭṭhadhammahitāya
saṁvattanti diṭṭhadhammasukhāya. Katame cattāro uṭṭhānasampadā
ārakkhasampadā kalyāṇamittatā samajīvitā.
Katamā ca brāhmaṇa uṭṭhānasampadā idha brāhmaṇa kulaputto
yena kammuṭṭhānena jīvikaṁ kappeti yadi kasiyā yadi vaṇijjāya yadi
gorakkhena yadi issatthena yadi rājaporisena yadi sippaññatarena tattha
dakkho hoti analaso tatrupāyāya vīmaṁsāya samannāgato alaṁ kātuṁ alaṁ
saṁvidhātuṁ ayaṁ vuccati brāhmaṇa uṭṭhānasampadā.
Katamā ca brāhmaṇa ārakkhasampadā idha brāhmaṇa
<pb n="8.295"/>
Kulaputtassa bhogā honti uṭṭhānaviriyādhigatā bāhābalaparicitā
sedāvakkhittā dhammikā dhammaladdhā te ārakkhena guttiyā sampādeti
kinti me ime bhoge neva rājāno hareyyuṁ na corā hareyyuṁ
na aggi ḍaheyya na udakaṁ vaheyya na appiyā dāyādā hareyyunti
ayaṁ vuccati brāhmaṇa ārakkhasampadā.
Katamā ca brāhmaṇa kalyāṇamittatā idha brāhmaṇa kulaputto
yasmiṁ gāme vā nigame vā paṭivasati tatra ye te honti gahapati
vā gahapatiputtā vā daharā vā vuḍḍhasīlino vuḍḍhā vā vuḍḍhasīlino
saddhāsampannā sīlasampannā cāgasampannā paññāsampannā tehi
saddhiṁ santiṭṭhati sallapati sākacchaṁ samāpajjati yathārūpānaṁ saddhāsampannānaṁ
saddhāsampadaṁ anusikkhati yathārūpānaṁ sīlasampannānaṁ sīlasampadaṁ
anusikkhati yathārūpānaṁ cāgasampannānaṁ cāgasampadaṁ anusikkhati
yathārūpānaṁ paññāsampannānaṁ paññāsampadaṁ anusikkhati ayaṁ vuccati
brāhmaṇa kalyāṇamittatā.
Katamā ca brāhmaṇa samajīvitā idha brāhmaṇa kulaputto
āyañca bhogānaṁ viditvā vayañca bhogānaṁ viditvā samajīvikaṁ kappeti
nāccogāḷhaṁ nātihīnaṁ evaṁ me āyo vayaṁ pariyādāya ṭhassati na
ca me vayo āyaṁ pariyādāya ṭhassatīti seyyathāpi brāhmaṇa tulādhāro
vā tulādhārantevāsī vā tulaṁ paggahetvā jānāti ettakena vā
onataṁ ettakena vā unnatanti evameva kho brāhmaṇa kulaputto
<pb n="8.296"/>
Āyañca bhogānaṁ viditvā vayañca bhogānaṁ viditvā samajīvikaṁ kappeti
nāccogāḷhaṁ nātihīnaṁ evaṁ me āyo vayaṁ pariyādāya ṭhassati na
ca me vayo āyaṁ pariyādāya ṭhassatīti sacāyaṁ brāhmaṇa kulaputto
appāyo samāno uḷāraṁ jīvikaṁ kappeti tassa bhavanti vattāro
udumbarakhādīvāyaṁ kulaputto bhoge khādatīti sace panāyaṁ brāhmaṇa
kulaputto mahāyo samāno kasiraṁ jīvikaṁ kappeti tassa bhavanti vattāro
addhamārakañcāyaṁ kulaputto marissatīti yato ca khoyaṁ brāhmaṇa
kulaputto āyañca bhogānaṁ viditvā vayañca bhogānaṁ viditvā samajīvikaṁ
kappeti nāccogāḷhaṁ nātihīnaṁ evaṁ me āyo vayaṁ pariyādāya
ṭhassati na ca me vayo āyaṁ pariyādāya ṭhassatīti ayaṁ vuccati
brāhmaṇa samajīvitā.
Evaṁ samuppannānaṁ brāhmaṇa bhogānaṁ cattāri apāyamukhāni
honti itthīdhutto surādhutto akkhadhutto pāpamitto pāpasahāyo
pāpasampavaṅko seyyathāpi brāhmaṇa mahato taḷākassa cattāri
ceva āyamukhāni cattāri ca <pb ed="P" n="4.288" set="A"/>apāyamukhāni tassa puriso yāni ceva āyamukhāni
tāni pidaheyya yāni ca apāyamukhāni tāni vivareyya devo ca na sammā
dhāraṁ anuppaveccheyya evañhi tassa brāhmaṇa mahato taḷākassa
parihāniyeva pāṭikaṅkhā no vuḍḍhi evameva kho brāhmaṇa evaṁ
samuppannānaṁ bhogānaṁ cattāri apāyamukhāni honti itthīdhutto
surādhutto akkhadhutto pāpamitto pāpasahāyo pāpasampavaṅko.
<pb n="8.297"/>
Evaṁ samuppannānaṁ brāhmaṇa bhogānaṁ cattāri āyamukhāni honti
naitthīdhutto nasurādhutto nākkhadhutto kalyāṇamitto kalyāṇasahāyo
kalyāṇasampavaṅko seyyathāpi brāhmaṇa mahato taḷākassa cattāri ceva
āyamukhāni cattāri ca apāyamukhāni tassa puriso yāni ceva āyamukhāni
tāni vivareyya yāni ca apāyamukhāni tāni pidaheyya devo ca sammā
dhāraṁ anuppaveccheyya evañhi tassa brāhmaṇa mahato taḷākassa
vuḍḍhiyeva pāṭikaṅkhā no parihāni evameva kho brāhmaṇa
evaṁ samuppannānaṁ bhogānaṁ cattāri āyamukhāni honti naitthīdhutto
.pe. Kalyāṇasampavaṅko. Ime kho brāhmaṇa cattāro dhammā
kulaputtassa diṭṭhadhammahitāya saṁvattanti diṭṭhadhammasukhāya.
Cattārome brāhmaṇa dhammā kulaputtassa samparāyahitāya
saṁvattanti samparāyasukhāya. Katame cattāro saddhāsampadā sīlasampadā
cāgasampadā paññāsampadā.
Katamā ca brāhmaṇa saddhāsampadā idha brāhmaṇa kulaputto
saddho hoti saddahati tathāgatassa bodhiṁ itipi so bhagavā .pe.
Satthā devamanussānaṁ buddho bhagavāti ayaṁ vuccati brāhmaṇa
saddhāsampadā.
Katamā ca brāhmaṇa sīlasampadā idha brāhmaṇa kulaputto
pāṇātipātā paṭivirato hoti .pe. <pb ed="P" n="4.289" set="A"/>Surāmerayamajjapamādaṭṭhānā
paṭivirato hoti ayaṁ vuccati brāhmaṇa sīlasampadā.
<pb n="8.298"/>
Katamā ca brāhmaṇa cāgasampadā idha brāhmaṇa kulaputto
vigatamalamaccherena cetasā agāraṁ ajjhāvasati muttacāgo payatapāṇi
vossaggarato yācayogo dānasaṁvibhāgarato ayaṁ vuccati brāhmaṇa
cāgasampadā.
Katamā ca brāhmaṇa paññāsampadā idha brāhmaṇa kulaputto
paññavā hoti .pe. Sammādukkhakkhayagāminiyā ayaṁ vuccati brāhmaṇa
paññāsampadā. Ime kho brāhmaṇa cattāro dhammā kulaputtassa
samparāyahitāya saṁvattanti samparāyasukhāyāti.
Uṭṭhātā kammadheyyesu appamatto vidhānavā
samaṁ kappeti jīvitaṁ sambhataṁ anurakkhati
saddho sīlena sampanno vadaññū vītamaccharo
niccaṁ maggaṁ visodheti sotthānaṁ samparāyikaṁ
iccete aṭṭha dhammā ca saddhassa gharamesino
akkhātā saccanāmena ubhayattha sukhāvahā
diṭṭhadhammahitatthāya samparāyasukhāya ca
evametaṁ gahaṭṭhānaṁ cāgo puññaṁ pavaḍḍhatīti.
<p rend="subhead" sid="6">6, bhayasuttaṃ</p>
<p n="146"/>56 Bhayanti bhikkhave kāmānametaṁ adhivacanaṁ dukkhanti bhikkhave
kāmānametaṁ adhivacanaṁ rogoti bhikkhave kāmānametaṁ adhivacanaṁ gaṇḍoti
bhikkhave kāmānametaṁ adhivacanaṁ sallanti bhikkhave kāmānametaṁ adhivacanaṁ
saṅgoti bhikkhave kāmānametaṁ adhivacanaṁ paṅkoti bhikkhave kāmānametaṁ
<pb n="8.299"/>
Adhivacanaṁ gabbhoti bhikkhave kāmānametaṁ adhivacanaṁ.
Kasmā <pb ed="P" n="4.290" set="A"/>ca bhikkhave bhayanti kāmānametaṁ adhivacanaṁ yasmā ca
kāmarāgarattāyaṁ bhikkhave chandarāgavinibaddho diṭṭhadhammikāpi bhayā na
parimuccati samparāyikāpi bhayā na parimuccati tasmā bhayanti
kāmānametaṁ adhivacanaṁ kasmā ca bhikkhave dukkhanti .pe. Rogoti
gaṇḍoti sallanti saṅgoti paṅkoti.
Kasmā ca bhikkhave gabbhoti kāmānametaṁ adhivacanaṁ yasmā ca
kāmarāgarattāyaṁ bhikkhave chandarāgavinibaddho diṭṭhadhammikāpi gabbhā na
parimuccati samparāyikāpi gabbhā na parimuccati tasmā gabbhoti
kāmānametaṁ adhivacananti <note n="1">Ma. itisaddo natthi.</note>.
Bhayaṁ dukkhañca rogo ca gaṇḍo sallañca saṅgo ca
paṅko gabbho ca ubhayaṁ
ete kāmā pavuccanti yattha satto puthujjano
otiṇṇo sātarūpena puna gabbhāya gacchati
yato ca bhikkhu ātāpī sampajaññaṁ na riñcati
so imaṁ palipathaṁ duggaṁ atikkamma tathāvidho
pajaṁ jātijarūpetaṁ phandamānaṁ avekkhatīti.
<p rend="subhead" sid="7">7, paṭhamāahuneyyasuttaṃ</p>
<p n="147"/>57 Aṭṭhahi bhikkhave dhammehi samannāgato bhikkhu
āhuneyyo hoti pāhuneyyo dakkhiṇeyyo añjalikaraṇīyo anuttaraṁ
puññakkhettaṁ lokassa. Katamehi aṭṭhahi idha bhikkhave bhikkhu sīlavā
<pb n="8.300"/>
Hoti .pe. Samādāya <pb ed="P" n="4.291" set="A"/>sikkhati sikkhāpadesu bahussuto hoti .pe.
Diṭṭhiyā suppaṭividdhā kalyāṇamitto hoti kalyāṇasahāyo kalyāṇasampavaṅko
sammādiṭṭhiko hoti sammādassanena samannāgato catunnaṁ
jhānānaṁ ābhicetasikānaṁ diṭṭhadhammasukhavihārānaṁ nikāmalābhī hoti akicchalābhī
akasiralābhī anekavihitaṁ pubbenivāsaṁ anussarati seyyathīdaṁ ekampi
jātiṁ dvepi jātiyo .pe. Iti sākāraṁ sauddesaṁ anekavihitaṁ
pubbenivāsaṁ anussarati dibbena cakkhunā visuddhena atikkantamānusakena
.pe. Yathākammūpage satte pajānāti āsavānaṁ khayā .pe.
Sacchikatvā upasampajja viharati. Imehi kho bhikkhave aṭṭhahi dhammehi
samannāgato bhikkhu āhuneyyo hoti .pe. Anuttaraṁ puññakkhettaṁ
lokassāti.
<p rend="subhead" sid="8">8, dutiyāahuneyyasuttaṃ</p>
<p n="148"/>58 Aṭṭhahi bhikkhave dhammehi samannāgato bhikkhu
āhuneyyo hoti .pe. Anuttaraṁ puññakkhettaṁ lokassa. Katamehi
aṭṭhahi idha bhikkhave bhikkhu sīlavā hoti .pe. Samādāya sikkhati
sikkhāpadesu bahussuto hoti .pe. Diṭṭhiyā suppaṭividdhā āraddhaviriyo
hoti thāmavā daḷhaparakkamo anikkhittadhuro kusalesu dhammesu
āraññako hoti <pb ed="P" n="4.292" set="A"/>pantasenāsano aratiratisaho hoti uppannaṁ
aratiṁ abhibhuyya <note n="1">Ma. āmeṇḍitaṁ.</note> viharati bhayabheravasaho hoti uppannaṁ bhayabheravaṁ
abhibhuyya viharati catunnaṁ jhānānaṁ ābhicetasikānaṁ diṭṭhadhammasukhavihārānaṁ
nikāmalābhī hoti akicchalābhī akasiralābhī āsavānaṁ khayā .pe.
<pb n="8.301"/>
Sacchikatvā upasampajja viharati. Imehi kho bhikkhave aṭṭhahi dhammehi
samannāgato bhikkhu āhuneyyo hoti .pe. Anuttaraṁ puññakkhettaṁ
lokassāti.
<p rend="subhead" sid="9">9, paṭhamapuggalasuttaṃ</p>
<p n="149"/>59 Aṭṭhime bhikkhave puggalā āhuneyyā pāhuneyyā
dakkhiṇeyyā añjalikaraṇīyā anuttaraṁ puññakkhettaṁ lokassa. Katame
aṭṭha sotāpanno sotāpattiphalasacchikiriyāya paṭipanno sakadāgāmī
sakadāgāmiphalasacchikiriyāya paṭipanno anāgāmī anāgāmiphalasacchikiriyāya
paṭipanno arahā arahattāya paṭipanno. Ime kho bhikkhave aṭṭha
puggalā āhuneyyā .pe. Anuttaraṁ puññakkhettaṁ lokassāti.
Cattāro ca paṭipannā cattāro ca phale ṭhitā
esa saṅgho ujubhūto paññāsīlasamāhito
yajamānānaṁ manussānaṁ puññapekkhānapāṇinaṁ
karotaṁ opadhikaṁ puññaṁ saṅghe <pb ed="P" n="4.293" set="A"/>dinnaṁ mahapphalanti.
<p rend="subhead" sid="10">10, dutiyapuggalasuttaṃ</p>
<p n="150"/>60 Aṭṭhime bhikkhave puggalā āhuneyyā .pe. Anuttaraṁ
puññakkhettaṁ lokassa. Katame aṭṭha sotāpanno sotāpattiphalasacchikiriyāya
paṭipanno sakadāgāmī sakadāgāmiphalasacchikiriyāya
paṭipanno anāgāmī anāgāmiphalasacchikiriyāya paṭipanno arahā
arahattāya paṭipanno. Ime kho bhikkhave aṭṭha puggalā āhuneyyā .pe.
Anuttaraṁ puññakkhettaṁ lokassāti.
Cattāro ca paṭipannā cattāro ca phale ṭhitā
<pb n="8.302"/>
Esa saṅgho samukkaṭṭho sattānaṁ aṭṭha puggalā
yajamānānaṁ manussānaṁ puññapekkhānapāṇinaṁ
karotaṁ opadhikaṁ puññaṁ ettha dinnaṁ mahapphalanti.
Sandhānavaggo paṭhamo.
Tassuddānaṁ
gotamī ovādaṁ saṅkhittaṁ dīghajāṇuñca <note n="1">Ma. ḍīghajāṇu.</note> ujjayo
bhayā dve āhuneyyā [ca] dve ca aṭṭhapuggalāti.
</xml>