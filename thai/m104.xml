<xml src="m104.xml">
<pgroup id="m104"/>
<readunit id="m104">4. sāmagāmasuttaṃ</readunit>
<pb n="3.49"/>
Sāmagāmasuttaṁ
<p n="51"/>Evamme sutaṁ ekaṁ samayaṁ bhagavā sakkesu viharati
sāmagāme. Tena kho pana samayena nigantho nāṭaputto pāvāyaṁ
adhunā kālakato hoti. Tassa kālakiriyāya bhinnā niganthā
dveḷhakajātā bhaṇḍanajātā kalahajātā vivādāpannā aññamaññaṁ
mukhasattīhi vitudantā viharanti na tvaṁ imaṁ dhammavinayaṁ ājānāsi
ahaṁ imaṁ dhammavinayaṁ ājānāmi kiṁ tvaṁ imaṁ dhammavinayaṁ ājānissasi
micchāpaṭipanno tvamasi ahamasmi sammāpaṭipanno <pb ed="P" n="2.244" set="M"/>sahitamme
asahitante pure vacanīyaṁ pacchā avaca pacchā vacanīyaṁ pure avaca
adhiciṇṇaṁ te viparāvattaṁ āropito te vādo niggahitopi cara
vādappamokkhāya nibbedhehi vā sace pahosīti. Te <note n="1">yebhuyyena potthakesu te ... kariṁsūti natthi.</note> aññamaññaṁ
kalahaṁ kariṁsu. Vadhoyeveko maññe niganthesu nāṭaputtiyesu vattati.
Yepi niganthassa nāṭaputtassa sāvakā gihī odātavasanā. Tepi
niganthesu nāṭaputtiyesu nibbindarūpā virattarūpā paṭivānarūpā
yathātaṁ durakkhāte dhammavinaye duppavedite aniyyānike anupasamasaṁvattanike
asammāsambuddhappavedite bhinnathūpe appaṭisaraṇe.
<p n="52"/>Atha kho cundo samaṇuddeso pāvāyaṁ vassaṁ vuttho
yena sāmagāmo yenāyasmā ānando tenupasaṅkami upasaṅkamitvā
āyasmantaṁ ānandaṁ abhivādetvā ekamantaṁ nisīdi. Ekamantaṁ
<pb n="3.50"/>
Nisinno kho cundo samaṇuddeso āyasmantaṁ ānandaṁ etadavoca
nigantho bhante nāṭaputto pāvāyaṁ adhunā kālakato tassa
kālakiriyāya bhinnā niganthā dveḷhakajātā .pe. Bhinnathūpe
appaṭisaraṇeti. Evaṁ vutte āyasmā ānando cundaṁ samaṇuddesaṁ
etadavoca atthi kho idaṁ āvuso cunda kathāpābhaṭaṁ bhagavantaṁ
dassanāya āyāmāvuso cunda yena bhagavā tenupasaṅkamissāma
upasaṅkamitvā etamatthaṁ bhagavato ārocessāmāti. Evaṁ bhanteti
kho cundo samaṇuddeso āyasmato ānandassa paccassosi.
<p n="53"/>Atha kho āyasmā ca ānando cundo ca samaṇuddeso
yena bhagavā tenupasaṅkamiṁsu upasaṅkamitvā bhagavantaṁ abhivādetvā
ekamantaṁ nisīdiṁsu. Ekamantaṁ nisinno kho āyasmā ānando
bhagavantaṁ etadavoca ayaṁ bhante cundo samaṇuddeso evamāha
nigantho bhante nāṭaputto pāvāyaṁ adhunā kālakato tassa
kālakiriyāya bhinnā niganthā dveḷhakajātā bhaṇḍanajātā kalahajātā
vivādāpannā aññamaññaṁ mukhasattīhi vitudantā viharanti na tvaṁ
imaṁ dhammavinayaṁ ājānāsi ahaṁ imaṁ dhammavinayaṁ ājānāmi .pe.
Bhinnathūpe appaṭisaraṇeti tassa mayhaṁ bhante evaṁ hoti mā
heva bhagavato accayena saṅghe vivādo uppajji svāssa vivādo
bahujanāhitāya bahujanāsukhāya bahuno janassa anatthāya ahitāya
dukkhāya devamanussānanti.
<pb n="3.51"/>
<p n="54"/>Taṁ kiṁ maññasi ānanda ye vo mayā dhammā abhiññā
desitā seyyathīdaṁ cattāro satipaṭṭhānā cattāro sammappadhānā
cattāro iddhipādā pañcindriyāni pañca balāni satta bojjhaṅgā
ariyo aṭṭhaṅgiko maggo passasi no tvaṁ ānanda imesu dhammesu
dvepi bhikkhū nānāvādeti. Ye no <note n="1">Po. Ma. Yu. me.</note> bhante dhammā bhagavatā abhiññā
desitā seyyathīdaṁ cattāro satipaṭṭhānā cattāro sammappadhānā
cattāro iddhipādā pañcindriyāni pañca balāni satta bojjhaṅgā
ariyo aṭṭhaṅgiko maggo nāhaṁ passāmi imesu dhammesu dvepi bhikkhū
nānāvāde santi <note n="2">Ma. Yu. ye ca kho.</note> ca kho bhante puggalā bhagavantaṁ patissayamānarūpā
viharanti te bhagavato accayena saṅghe vivādaṁ janeyyuṁ ajjhājīve vā
adhipātimokkhe vā svāssa vivādo bahujanāhitāya bahujanāsukhāya
bahuno janassa anatthāya ahitāya dukkhāya devamanussānanti.
Appamattako yo <note n="3">Ma. Yu. so.</note> ānanda vivādo yadidaṁ ajjhājīve vā adhipātimokkhe
vā magge vāpi ānanda paṭipadāya vā saṅghe vivādo
uppajjamāno uppajjeyya svāssa vivādo bahujanāhitāya bahujanāsukhāya
bahuno janassa anatthāya ahitāya dukkhāya devamanussānanti.
<p n="55"/>Chayimāni ānanda vivādamūlāni katamāni cha idhānanda
bhikkhu kodhano hoti upanāhī. Yo so ānanda bhikkhu kodhano
hoti upanāhī so sattharipi agāravo viharati appatisso dhammepi
agāravo viharati appatisso saṅghepi agāravo viharati appatisso
<pb n="3.52"/>
Sikkhāyapi na paripūrakārī hoti. Yo so ānanda <pb ed="P" n="2.246" set="M"/>bhikkhu satthari
agāravo viharati appatisso dhamme ... Saṅghepi agāravo viharati
appatisso sikkhāyapi na paripūrakārī so saṅghe vivādaṁ janeti.
Yo hoti vivādo bahujanāhitāya bahujanāsukhāya bahuno janassa
anatthāya ahitāya dukkhāya devamanussānaṁ. Evarūpañce tumhe
ānanda vivādamūlaṁ ajjhattaṁ vā bahiddhā vā samanupasseyyātha
tatra tumhe ānanda tasseva pāpakassa vivādamūlassa pahānāya
vāyameyyātha evarūpañce tumhe ānanda vivādamūlaṁ ajjhattaṁ
vā bahiddhā vā na samanupasseyyātha tatra tumhe ānanda
tasseva pāpakassa vivādamūlassa āyatiṁ anavassavāya paṭipajjeyyātha
evametassa pāpakassa vivādamūlassa pahānaṁ hoti evametassa
pāpakassa vivādamūlassa āyatiṁ anavassavo hoti.
<p n="56"/>Puna caparaṁ ānanda bhikkhu makkhī hoti paḷāsī ... Issukī
hoti maccharī ... Saṭho hoti māyāvī ... Pāpiccho hoti micchādiṭṭhī ...
Sandiṭṭhiparāmāsī hoti ādhānagāhī duppaṭinissaggī. Yo so
ānanda bhikkhu sandiṭṭhiparāmāsī hoti ādhānagāhī duppaṭinissaggī
so sattharipi agāravo viharati appatisso dhammepi agāravo viharati
appatisso saṅghepi agāravo viharati appatisso sikkhāyapi na
paripūrakārī hoti. Yo so ānanda bhikkhu satthari agāravo
viharati appatisso dhamme ... Saṅghe ... Sikkhāya na paripūrakārī hoti
<pb n="3.53"/>
So saṅghe vivādaṁ janeti. Yo hoti vivādo bahujanāhitāya bahujanāsukhāya
bahuno janassa anatthāya ahitāya dukkhāya devamanussānaṁ.
Evarūpañce tumhe ānanda vivādamūlaṁ ajjhattaṁ vā bahiddhā vā
samanupasseyyātha tatra tumhe ānanda tasseva pāpakassa vivādamūlassa
pahānāya vāyameyyātha. Evarūpañce tumhe ānanda
vivādamūlaṁ ajjhattaṁ vā bahiddhā vā na samanupasseyyātha tatra
tumhe ānanda tasseva pāpakassa vivādamūlassa <pb ed="P" n="2.247" set="M"/>āyatiṁ anavassavāya
paṭipajjeyyātha evametassa pāpakassa vivādamūlassa pahānaṁ hoti
evametassa pāpakassa vivādamūlassa āyatiṁ anavassavo hoti.
Imāni kho ānanda cha vivādamūlāni.
<p n="57"/>Cattārīmāni ānanda adhikaraṇāni katamāni cattāri
vivādādhikaraṇaṁ anuvādādhikaraṇaṁ āpattādhikaraṇaṁ kiccādhikaraṇaṁ
imāni kho ānanda cattāri adhikaraṇāni. Satta kho panime
ānanda adhikaraṇasamathā uppannuppannānaṁ adhikaraṇānaṁ samathāya
vūpasamāya sammukhāvinayo dātabbo sativinayo dātabbo amūḷhavinayo
dātabbo paṭiññātakaraṇaṁ <note n="1">Ma. Yu. paṭiññāya kāretabbaṁ.</note> yebhuyyasikā tassapāpiyasikā
tiṇavatthārako.
<p n="58"/>Kathañcānanda sammukhāvinayo hoti. Idhānanda bhikkhū
vivadanti dhammoti vā adhammoti vā vinayoti vā avinayoti vā.
Teheva ānanda bhikkhūhi sabbeheva samaggehi <note n="2">Ma. Yu. sannipatitabbaṁ.</note> sannipatitvā dhammanetti
<pb n="3.54"/>
Samanumajjitabbā dhammanettiṁ samanumajjitvā yathā tattha sameti
tathā taṁ adhikaraṇaṁ vūpasametabbaṁ. Evaṁ kho ānanda sammukhāvinayo
hoti. Evañca panidhekaccānaṁ adhikaraṇānaṁ vūpasamo hoti yadidaṁ
sammukhāvinayena.
<p n="59"/>Kathañcānanda yebhuyyasikā hoti. Te pana <note n="1">Ma. Yu. ce.</note> ānanda
bhikkhū na sakkonti taṁ adhikaraṇaṁ tasmiṁ āvāse vūpasametuṁ. Tehi
ānanda bhikkhūhi yasmiṁ āvāse bahutarā bhikkhū so āvāso
gantabbo. Tattha sabbeheva samaggehi sannipatitabbaṁ sannipatitvā
dhammanetti samanumajjitabbā dhammanettiṁ samanumajjitvā yathā tattha
sameti tathā taṁ adhikaraṇaṁ vūpasametabbaṁ. Evaṁ kho ānanda
yebhuyyasikā hoti. Evañca panidhekaccānaṁ adhikaraṇānaṁ vūpasamo
hoti yadidaṁ yebhuyyasikāya.
<p n="60"/>Kathañcānanda sativinayo hoti. Idhānanda bhikkhū bhikkhuṁ
evarūpāya garukāya āpattiyā codenti pārājikena vā pārājikasāmantena
vā saratāyasmā evarūpaṁ <note n="2">aññesu potthakesu īdisaṭṭhāne evarūpiṁ iti dissati.  sabbatthāpi evaṁ ñātabbaṁ.</note> garukaṁ āpattiṁ āpajjitā
pārājikaṁ vā pārājikasāmantaṁ vāti. So evamāha na kho ahaṁ
āvuso <pb ed="P" n="2.248" set="M"/>sarāmi evarūpaṁ garukaṁ āpattiṁ āpajjitā pārājikaṁ vā
pārājikasāmantaṁ vāti. Tassa kho evaṁ ānanda bhikkhuno sativinayo
dātabbo. Evaṁ ānanda sativinayo hoti. Evañca panidhekaccānaṁ
adhikaraṇānaṁ vūpasamo hoti yadidaṁ sativinayena.
<pb n="3.55"/>
<p n="61"/>Kathañcānanda amūḷhavinayo hoti. Idhānanda bhikkhū bhikkhuṁ
evarūpāya garukāya āpattiyā codenti pārājikena vā pārājikasāmantena
vā saratāyasmā evarūpaṁ garukaṁ āpattiṁ āpajjitā
pārājikaṁ vā pārājikasāmantaṁ vāti. So evamāha na kho ahaṁ
āvuso sarāmi evarūpaṁ garukaṁ āpattiṁ āpajjitā pārājikaṁ vā
pārājikasāmantaṁ vāti. Tamenaṁ so nibbedhentaṁ ativetheti
iṅghāyasmā sādhukameva jānāhi yadi sarasi evarūpaṁ garukaṁ āpattiṁ
āpajjitā pārājikaṁ vā pārājikasāmantaṁ vāti. So evamāha
ahaṁ kho āvuso ummādaṁ pāpuṇiṁ cetaso vipariyesaṁ tena me
ummattakena bahuṁ assāmaṇakaṁ ajjhāciṇṇaṁ bhāsitaparikantaṁ nāhaṁ
taṁ sarāmi mūḷhena me etaṁ katanti. Tassa kho evaṁ ānanda
bhikkhuno amūḷhavinayo dātabbo. Evaṁ kho ānanda amūḷhavinayo
hoti. Evañca panidhekaccānaṁ adhikaraṇānaṁ vūpasamo hoti yadidaṁ
amūḷhavinayena.
<p n="62"/>Kathañcānanda paṭiññātakaraṇaṁ hoti. Idhānanda bhikkhu
cudito vā <note n="1">Po. Ma. Yu. codito vā acodito.</note> acudito vā āpattiṁ sarati vivarati uttānīkaroti.
Tena ānanda bhikkhunā vuḍḍhataro bhikkhu upasaṅkamitvā ekaṁsaṁ cīvaraṁ
katvā pāde vanditvā ukkuṭikaṁ nisīditvā añjaliṁ paggahetvā
evamassa vacanīyo ahaṁ bhante itthannāmaṁ āpattiṁ āpanno
taṁ paṭidesemīti. So evamāha passasīti. Passāmīti.
<pb n="3.56"/>
Āyatiṁ saṁvaraṁ āpajjeyyāsīti. Saṁvaraṁ āpajjissāmīti. Evaṁ
kho ānanda paṭiññātakaraṇaṁ hoti. Evañca panidhekaccānaṁ
adhikaraṇānaṁ <pb ed="P" n="2.249" set="M"/>vūpasamo hoti yadidaṁ paṭiññātakaraṇena.
<p n="63"/>Kathañcānanda tassapāpiyasikā hoti. Idhānanda bhikkhū
bhikkhuṁ evarūpāya garukāya āpattiyā codenti pārājikena vā
pārājikasāmantena vā saratāyasmā evarūpaṁ garukaṁ āpattiṁ
āpajjitā pārājikaṁ vā pārājikasāmantaṁ vāti. So evamāha
na kho ahaṁ āvuso sarāmi evarūpaṁ garukaṁ āpattiṁ āpajjitā
pārājikaṁ vā pārājikasāmantaṁ vāti. Tamenaṁ so nibbethentaṁ
ativetheti iṅghāyasmā sādhukameva jānāhi yadi sarasi evarūpaṁ
garukaṁ āpattiṁ āpajjitā pārājikaṁ vā pārājikasāmantaṁ vāti.
So evamāha na kho ahaṁ āvuso sarāmi evarūpaṁ garukaṁ āpattiṁ
āpajjitā pārājikaṁ vā pārājikasāmantaṁ vā sarāmi ca kho ahaṁ
āvuso evarūpaṁ appamattikaṁ āpattiṁ āpajjitāti. Tamenaṁ so
nibbethentaṁ ativetheti iṅghāyasmā sādhukameva jānāhi yadi sarasi
evarūpaṁ garukaṁ āpattiṁ āpajjitā pārājikaṁ vā pārājikasāmantaṁ
vāti. So evamāha imaṁ hi nāmāhaṁ āvuso appamattikaṁ
āpattiṁ āpajjitvā apuṭṭho paṭijānissāmi kimpanāhaṁ evarūpaṁ
garukaṁ āpattiṁ āpajjitvā pārājikaṁ vā pārājikasāmantaṁ vā
puṭṭho na paṭijānissāmīti. So evamāha imañca nāma tvaṁ
<pb n="3.57"/>
Āvuso appamattikaṁ āpattiṁ āpajjitvā apuṭṭho na paṭijānissasi
kiṁ pana tvaṁ evarūpaṁ garukaṁ āpattiṁ āpajjitvā pārājikaṁ vā
pārājikasāmantaṁ vā apuṭṭho paṭijānissasi iṅghāyasmā sādhukameva
jānāhi yadi sarasi evarūpaṁ garukaṁ āpattiṁ āpajjitā pārājikaṁ vā
pārājikasāmantaṁ vāti. So evamāha sarāmi kho ahaṁ āvuso
evarūpaṁ garukaṁ āpattiṁ āpajjitā pārājikaṁ vā pārājikasāmantaṁ vā
davā me etaṁ vuttaṁ ravā me etaṁ vuttaṁ nāhantaṁ sarāmi evarūpaṁ
garukaṁ āpattiṁ āpajjitā pārājikaṁ vā pārājikasāmantaṁ vāti.
Evaṁ kho ānanda tassapāpiyasikā hoti. Evañca panidhekaccānaṁ
adhikaraṇānaṁ <pb ed="P" n="2.250" set="M"/>vūpasamo hoti yadidaṁ tassapāpiyasikāya.
<p n="64"/>Kathañcānanda tiṇavatthārako hoti. Idhānanda bhikkhūnaṁ
bhaṇḍanajātānaṁ kalahajātānaṁ vivādāpannānaṁ viharataṁ bahuṁ assāmaṇakaṁ
ajjhāciṇṇaṁ hoti bhāsitaparikantaṁ tehānanda bhikkhūhi sabbeheva
samaggehi sannipatitabbaṁ sannipatitvā ekatopakkhikānaṁ bhikkhūnaṁ
byattena bhikkhunā uṭṭhāyāsanā ekaṁsaṁ cīvaraṁ katvā añjalimpaṇāmetvā
saṅgho ñāpetabbo suṇātu me bhante saṅgho idhamhākaṁ <note n="1">Ma. Yu. idamhākaṁ.</note>
bhaṇḍanajātānaṁ kalahajātānaṁ vivādāpannānaṁ viharataṁ bahuṁ assāmaṇakaṁ
ajjhāciṇṇaṁ bhāsita parikantaṁ yadi saṅghassa pattakallaṁ ahaṁ yā
ceva imesaṁ āyasmantānaṁ āpatti yā ca attano āpatti
imesañceva āyasmantānaṁ atthāya attano ca atthāya saṅghamajjhe
<pb n="3.58"/>
Tiṇavatthārakena deseyyaṁ ṭhapetvā thullavajjaṁ ṭhapetvā
gihipaṭisaṁyuttanti. Athāparesaṁ ekatopakkhikānaṁ bhikkhūnaṁ byattena
bhikkhunā uṭṭhāyāsanā ekaṁsaṁ cīvaraṁ katvā añjalimpaṇāmetvā
saṅgho ñāpetabbo suṇātu me bhante saṅgho idhamhākaṁ
bhaṇḍanajātānaṁ kalahajātānaṁ vivādāpannānaṁ viharataṁ bahuṁ assāmaṇakaṁ
ajjhāciṇṇaṁ bhāsita parikantaṁ yadi saṅghassa pattakallaṁ ahaṁ yā
ceva imesaṁ āyasmantānaṁ āpatti yā ca attano āpatti
imesañceva āyasmantānaṁ atthāya attano ca atthāya saṅghamajjhe
tiṇavatthārakena deseyyaṁ ṭhapetvā thullavajjaṁ ṭhapetvā gihipaṭisaṁyuttanti.
Evaṁ kho ānanda tiṇavatthārako hoti. Evañca
panidhekaccānaṁ adhikaraṇānaṁ vūpasamo hoti yadidaṁ tiṇavatthārakena.
<p n="65"/>Chayime ānanda dhammā sārāṇīyā piyakaraṇā garukaraṇā
saṅgahāya avivādāya sāmaggiyā ekībhāvāya saṁvattanti katame cha
idhānanda bhikkhuno mettaṁ kāyakammaṁ paccupaṭṭhitaṁ hoti sabrahmacārīsu
āvī ceva raho ca ayampi dhammo sārāṇīyo piyakaraṇo
garukaraṇo saṅgahāya avivādāya sāmaggiyā ekībhāvāya saṁvattati.
Puna caparaṁ ānanda bhikkhuno mettaṁ vacīkammaṁ paccupaṭṭhitaṁ hoti
.pe. Ekībhāvāya saṁvattati. Puna caparaṁ ānanda bhikkhuno mettaṁ
manokammaṁ paccupaṭṭhitaṁ hoti sabrahmacārīsu āvī <pb ed="P" n="2.251" set="M"/>ceva raho ca
ayampi dhammo sārāṇīyo piyakaraṇo garukaraṇo saṅgahāya avivādāya
<pb n="3.59"/>
Sāmaggiyā ekībhāvāya saṁvattati. Puna caparaṁ ānanda bhikkhu ye
te lābhā dhammikā dhammaladdhā antamaso pattapariyāpannamattampi
tathārūpehi lābhehi appaṭivibhattabhogī hoti sīlavantehi sabrahmacārīhi
sādhāraṇabhogī ayampi dhammo sārāṇīyo piyakaraṇo garukaraṇo
saṅgahāya avivādāya sāmaggiyā ekībhāvāya saṁvattati. Puna
caparaṁ ānanda bhikkhu yāni tāni sīlāni akkhaṇḍāni acchiddāni
asabalāni akammāsāni bhujjissāni viññūpasatthāni aparāmaṭṭhāni
samādhisaṁvattanikāni tathārūpesu sīlesu sīlasāmaññagato viharati
sabrahmacārīhi āvī ceva raho ca ayampi dhammo sārāṇīyo
piyakaraṇo garukaraṇo saṅgahāya avivādāya sāmaggiyā ekībhāvāya
saṁvattati. Puna caparaṁ ānanda bhikkhu yāyaṁ diṭṭhi ariyā niyyānikā
niyyāti takkarassa sammādukkhakkhayāya tathārūpāya diṭṭhiyā diṭṭhisāmaññagato
viharati sabrahmacārīhi āvī ceva raho ca ayampi
dhammo sārāṇīyo piyakaraṇo garukaraṇo saṅgahāya avivādāya
sāmaggiyā ekībhāvāya saṁvattati. Ime kho ānanda cha sārāṇīyā
dhammā piyakaraṇā garukaraṇā saṅgahāya avivādāya sāmaggiyā
ekībhāvāya saṁvattanti.
<p n="66"/>Ime ce tumhe ānanda cha sārāṇīye dhamme samādāya
saṁvatteyyātha passatha no tumhe ānanda taṁ vacanapathaṁ aṇuṁ vā
thūlaṁ vā yaṁ tumhe nādhivāseyyāthāti. No hetaṁ bhante.
<pb n="3.60"/>
Tasmātihānanda ime cha sārāṇīye dhamme samādāya saṁvatteyyātha <note n="1">Ma. Yu. vattatha.</note>
taṁ vo bhavissati dīgharattaṁ hitāya sukhāyāti.
Idamavoca bhagavā attamano āyasmā ānando bhagavato
bhāsitaṁ abhinandīti.
Sāmagāmasuttaṁ niṭṭhitaṁ catutthaṁ.
</xml>