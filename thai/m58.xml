<xml src="m58.xml">
<pgroup id="m58"/>
<readunit id="m58">8. abhayarājakumārasuttaṃ</readunit>
<pb n="2.87"/>
Abhayarājakumārasuttaṁ
<p n="91"/>Evamme sutaṁ ekaṁ samayaṁ bhagavā rājagahe viharati
veḷuvane kalandakanivāpe. Atha kho abhayo rājakumāro yena
nigantho nāṭaputto tenupasaṅkami upasaṅkamitvā niganthaṁ nāṭaputtaṁ
abhivādetvā ekamantaṁ nisīdi.
<p n="92"/>Ekamantaṁ nisinnaṁ kho abhayaṁ rājakumāraṁ nigantho nāṭaputto
etadavoca ehi tvaṁ rājakumāra samaṇassa gotamassa
vādaṁ āropehi evaṁ te kalyāṇo kittisaddo abbhuggacchissati <note n="1">Yu. abbhuggañchiti. Ma. ubbhuggacchati.</note>
abhayena rājakumārena samaṇassa gotamassa evaṁ mahiddhikassa evaṁ
mahānubhāvassa vādo āropitoti. Yathākathaṁ panāhaṁ bhante
samaṇassa gotamassa evaṁ mahiddhikassa evaṁ mahānubhāvassa vādaṁ
āropessāmīti. Ehi tvaṁ rājakumāra yena samaṇo gotamo
tenupasaṅkama upasaṅkamitvā samaṇaṁ gotamaṁ evaṁ vadehi bhāseyya
nu kho bhante tathāgato taṁ vācaṁ yā sā vācā paresaṁ appiyā
amanāpāti sace pana <note n="2">Yu. panasaddo natthi.</note> te samaṇo gotamo evaṁ puṭṭho evaṁ
byākaroti bhāseyya rājakumāra tathāgato taṁ vācaṁ yā sā
vācā paresaṁ appiyā amanāpāti tamenaṁ tvaṁ evaṁ vadeyyāsi
atha kiñcarahi te bhante puthujjanena nānākaraṇaṁ puthujjanopi
hi taṁ vācaṁ bhāseyya yā sā vācā paresaṁ appiyā amanāpāti
<pb n="2.88"/>
Sace pana te samaṇo gotamo evaṁ puṭṭho evaṁ byākaroti
na rājakumāra tathāgato taṁ vācaṁ bhāseyya yā sā vācā <pb ed="P" n="1.393" set="M"/>paresaṁ
appiyā amanāpāti tamenaṁ tvaṁ evaṁ vadeyyāsi atha kiñcarahi
te bhante devadatto byākato āpāyiko devadatto nerayiko
devadatto kappaṭṭho devadatto atekiccho devadattoti tāya
ca pana te vācāya devadatto kupito ahosi anattamanoti.
Imaṁ kho te rājakumāra samaṇo gotamo ubhatokoṭikaṁ pañhaṁ
puṭṭho samāno neva sakkhiti <note n="1">Ma. sakkhati. Yu. sakkhīti. ito paraṁ īdisapāṭhā evameva pākaṭā. </note> uggilituṁ neva sakkhiti oggilituṁ
seyyathāpi nāma purisassa ayasiṅghāṭakaṁ <note n="2">Yu. ayo....</note> kaṇṭhe vilaggaṁ so neva
sakkuṇeyya uggilituṁ neva <note n="3">Ma. na..</note> sakkuṇeyya oggilituṁ evameva kho
te rājakumāra samaṇo gotamo imaṁ ubhatokoṭikaṁ pañhaṁ puṭṭho
samāno neva sakkhiti uggilituṁ neva sakkhiti oggilitunti. Evaṁ
bhanteti kho abhayo rājakumāro niganthassa nāṭaputtassa paṭissutvā
uṭṭhāyāsanā niganthaṁ nāṭaputtaṁ abhivādetvā padakkhiṇaṁ katvā
yena bhagavā tenupasaṅkami upasaṅkamitvā bhagavantaṁ abhivādetvā
ekamantaṁ nisīdi. Ekamantaṁ nisinnassa kho abhayassa rājakumārassa
suriyaṁ oloketvā etadahosi akālo kho ajja bhagavato vādaṁ
āropetuṁ svedānāhaṁ sake nivesane bhagavato vādaṁ āropessāmīti.
Bhagavantaṁ etadavoca adhivāsetu me bhante bhagavā svātanāya
attacatuttho bhattanti. Adhivāsesi bhagavā tuṇhībhāvena.
<pb n="2.89"/>
Atha kho abhayo rājakumāro bhagavato adhivāsanaṁ viditvā uṭṭhāyāsanā
bhagavantaṁ abhivādetvā padakkhiṇaṁ katvā pakkāmi <note n="1">Ma. pakkami.</note>. Atha kho
bhagavā tassā rattiyā accayena pubbaṇhasamayaṁ nivāsetvā pattacīvaramādāya
yena abhayassa rājakumārassa nivesanaṁ tenupasaṅkami
upasaṅkamitvā paññatte āsane nisīdi. Atha kho abhayo rājakumāro
bhagavantaṁ paṇītena khādanīyena bhojanīyena sahatthā santappesi
sampavāresi. Atha kho abhayo rājakumāro bhagavantaṁ bhuttāviṁ
onītapattapāṇiṁ aññataraṁ nīcaṁ āsanaṁ gahetvā ekamantaṁ nisīdi.
<p n="93"/>Ekamantaṁ nisinno kho abhayo rājakumāro bhagavantaṁ
etadavoca bhāseyya nu kho bhante tathāgato taṁ vācaṁ yā sā
vācā paresaṁ appiyā amanāpāti. Na khvettha <note n="2">Yu. na khottha.</note> rājakumāra
ekaṁsenāti. Ettha bhante anassuṁ niganthāti. Kiṁ pana tvaṁ
rājakumāra evaṁ vadesīti <note n="3">Ma. Yu. itisaddo natthi. </note>. <pb ed="P" n="1.394" set="M"/>Ettha bhante anassuṁ niganthāti idhāhaṁ
bhante yena nigantho nāṭaputto tenupasaṅkamiṁ upasaṅkamitvā
niganthaṁ nāṭaputtaṁ abhivādetvā ekamantaṁ nisīdiṁ ekamantaṁ nisinnaṁ
kho maṁ bhante nigantho nāṭaputto etadavoca ehi tvaṁ rājakumāra
samaṇassa gotamassa vādaṁ āropehi evaṁ te kalyāṇo
kittisaddo abbhuggacchissati <note n="4">Ma. abbhuggacchati. Yu. abbhuggañchīti.</note> abhayena rājakumārena samaṇassa
gotamassa evaṁ mahiddhikassa evaṁ mahānubhāvassa vādo āropitoti
evaṁ vutte ahaṁ bhante niganthaṁ nāṭaputtaṁ etadavocaṁ yathākathaṁ
<pb n="2.90"/>
Panāhaṁ bhante samaṇassa gotamassa evaṁ mahiddhikassa evaṁ mahānubhāvassa
vādaṁ āropessāmīti ehi tvaṁ rājakumāra yena
samaṇo gotamo tenupasaṅkama upasaṅkamitvā samaṇaṁ gotamaṁ evaṁ
vadehi bhāseyya nu kho bhante tathāgato taṁ vācaṁ yā sā
vācā paresaṁ appiyā amanāpāti sace te samaṇo gotamo
evaṁ puṭṭho samāno <note n="1">Ma. Yu. samānoti natthi.</note> evaṁ byākaroti bhāseyya rājakumāra
tathāgato taṁ vācaṁ yā sā vācā paresaṁ appiyā amanāpāti
tamenaṁ tvaṁ evaṁ vadeyyāsi atha kiñcarahi te bhante puthujjanena
nānākaraṇaṁ puthujjanopi hi taṁ vācaṁ bhāseyya yā sā vācā paresaṁ
appiyā amanāpāti sace pana te samaṇo gotamo evaṁ puṭṭho
evaṁ byākaroti na rājakumāra tathāgato taṁ vācaṁ bhāseyya yā
sā vācā paresaṁ appiyā amanāpāti tamenaṁ tvaṁ evaṁ vadeyyāsi
atha kiñcarahi te bhante devadatto byākato āpāyiko
devadatto nerayiko devadatto kappaṭṭho devadatto atekiccho
devadattoti tāya ca pana te vācāya devadatto kupito ahosi
anattamanoti imaṁ kho te rājakumāra samaṇo gotamo ubhatokoṭikaṁ
pañhaṁ puṭṭho samāno neva sakkhiti uggilituṁ neva sakkhiti oggilituṁ
seyyathāpi nāma purisassa ayasiṅghāṭakaṁ kaṇṭhe vilaggaṁ so neva
sakkuṇeyya uggilituṁ neva sakkuṇeyya oggilituṁ evameva kho
te rājakumāra samaṇo gotamo imaṁ ubhatokoṭikaṁ pañhaṁ puṭṭho
<pb n="2.91"/>
Samāno neva sakkhiti uggilituṁ neva sakkhiti oggilitunti.
<p n="94"/>Tena kho pana samayena daharo <note n="1">Ma. Yu. etthantare kumāroti atthi.</note> mando uttānaseyyako
abhayassa rājakumārassa aṅke <note n="2">Ma. aṅge.</note> nisinno hoti. Atha kho bhagavā
abhayaṁ rājakumāraṁ etadavoca taṁ kiṁ <pb ed="P" n="1.395" set="M"/>maññasi rājakumāra sacāyaṁ
kumāro tuyhaṁ vā pamādamanvāya dhātiyā vā pamādamanvāya kaṭṭhaṁ
vā kaṭhalaṁ vā mukhe āhareyya kinti taṁ <note n="3">Ma. Yu. naṁ. </note> kareyyāsīti.
Āhareyyassāhaṁ bhante <note n="4">Ma. sace bhante na sakkuṇeyya.</note> sacāhaṁ bhante na sakkuṇeyyaṁ ādikeneva
āharituṁ <note n="5">Sī. Yu. āhattuṁ.</note> vāmena hatthena sīsaṁ pariggahetvā dakkhiṇena hatthena
vaṅkaṅguliṁ katvā salohitampi āhareyyaṁ taṁ kissa hetu atthi
hi <note n="6">Yu. hisaddo natthi. </note> me bhante kumāre anukampāti. Evameva kho rājakumāra
yaṁ tathāgato vācaṁ <note n="7">Ma. taṁ vācaṁ.</note> jānāti abhūtaṁ atacchaṁ anatthasañhitaṁ sā ca
paresaṁ appiyā amanāpā na taṁ tathāgato vācaṁ bhāsati yampi
tathāgato vācaṁ jānāti bhūtaṁ tacchaṁ anatthasañhitaṁ sā ca paresaṁ
appiyā amanāpā tampi tathāgato vācaṁ na bhāsati yañca
kho tathāgato vācaṁ jānāti bhūtaṁ tacchaṁ atthasañhitaṁ sā ca
paresaṁ appiyā amanāpā tatra kālaññū tathāgato hoti tassā
vācāya veyyākaraṇāya yaṁ tathāgato vācaṁ jānāti abhūtaṁ atacchaṁ
anatthasañhitaṁ sā ca paresaṁ piyā manāpā taṁ <note n="8">Ma. Yu. na taṁ.</note> tathāgato vācaṁ
na bhāsati yampi tathāgato vācaṁ jānāti bhūtaṁ tacchaṁ anatthasañhitaṁ
<pb n="2.92"/>
Sā ca paresaṁ piyā manāpā tampi tathāgato vācaṁ na bhāsati
yañca kho tathāgato vācaṁ jānāti bhūtaṁ tacchaṁ atthasañhitaṁ sā
ca paresaṁ piyā manāpā tatra kālaññū tathāgato hoti tassā
vācāya byākaraṇāya <note n="1">Yu. veyyākaraṇāya</note> taṁ kissa hetu atthi hi <note n="2">Yu. hisaddo natthi.</note> rājakumāra
tathāgatassa sattesu anukampāti.
<p n="95"/>Ye me bhante khattiyapaṇḍitāpi brāhmaṇapaṇḍitāpi
gahapatipaṇḍitāpi samaṇapaṇḍitāpi pañhaṁ abhisaṅkharitvā tathāgataṁ
upasaṅkamitvā pucchanti pubbeva nu kho etaṁ bhante bhagavato
cetaso parivitakkitaṁ hoti ye maṁ upasaṅkamitvā evaṁ pucchissanti
tesāhaṁ evaṁ puṭṭho evaṁ byākarissāmīti udāhu ṭhānasovetaṁ
tathāgataṁ paṭibhātīti <note n="3">Po. paṭibhāseyya.</note>. Tenahi rājakumāra taññevettha paṭipucchissāmi
yathā te khameyya tathā naṁ byākareyyāsi taṁ kiṁ maññasi
rājakumāra kusalo tvaṁ rathassa aṅgapaccaṅgānanti. Evaṁ bhante
kusalo ahaṁ rathassa aṅgapaccaṅgānanti. Taṁ kiṁ maññasi rājakumāra
ye taṁ upasaṅkamitvā evaṁ puccheyyuṁ kinnāmidaṁ rathassa
aṅgapaccaṅganti pubbeva nukho te etaṁ cetaso <note n="4">Po. cetasā. </note> parivitakkitaṁ
assa ye maṁ upasaṅkamitvā evaṁ pucchissanti tesāhaṁ evaṁ puṭṭho <note n="5">Yu. evaṁ puṭṭhoti dve pāṭhā natthi.</note>
evaṁ byākarissāmīti udāhu ṭhānasovetaṁ taṁ <note n="6">Ma. ayaṁ pāṭho natthi.</note> paṭibhāseyyāti.
Ahaṁ hi bhante rathiko saññāto kusalo rathassa aṅgapaccaṅgānaṁ
sabbāni me rathassa aṅgapaccaṅgāni suviditāni ṭhānasovetaṁ maṁ
<pb n="2.93"/>
Paṭibhāseyyāti. Evameva kho rājakumāra ye te khattiyapaṇḍitāpi
brāhmaṇapaṇḍitāpi gahapatipaṇḍitāpi samaṇapaṇḍitāpi pañhaṁ
abhisaṅkharitvā tathāgataṁ upasaṅkamitvā pucchissanti <note n="1">Ma. Yu. pucchanti.</note> ṭhānasovetaṁ
tathāgataṁ paṭibhāti taṁ kissa hetu sā hi rājakumāra tathāgatassa
dhammadhātu supaṭividdhā <note n="2">Ma. suppaṭividitā.</note> yassā dhammadhātuyā supaṭividdhattā ṭhānasovetaṁ
tathāgataṁ paṭibhātīti.
<p n="96"/>Evaṁ vutte abhayo rājakumāro bhagavantaṁ etadavoca
abhikkantaṁ bhante abhikkantaṁ bhante seyyathāpi bhante nikkujjitaṁ
vā ukkujjeyya paṭicchannaṁ vā vivareyya mūḷhassa vā maggaṁ
ācikkheyya andhakāre vā telapajjotaṁ dhāreyya cakkhumanto rūpāni
dakkhantīti <note n="3">Yu. dakkhintīti  dissati. sabbattha īdisameva.</note> evameva bhagavatā anekapariyāyena dhammo pakāsito
esāhaṁ bhante bhagavantaṁ saraṇaṁ gacchāmi dhammañca bhikkhusaṅghañca
upāsakaṁ maṁ bhagavā dhāretu ajjatagge pāṇupetaṁ saraṇaṅgatanti.
Abhayarājakumārasuttaṁ niṭṭhitaṁ aṭṭhamaṁ.
</xml>