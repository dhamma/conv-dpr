<xml src="m13.xml">
<pgroup id="m13"/>
<readunit id="m13">3. mahādukkhakkhandhasuttaṃ</readunit>
<pb n="1.166"/>
Mahādukkhakkhandhasuttaṁ
<p n="194"/>Evamme sutaṁ ekaṁ samayaṁ bhagavā sāvatthiyaṁ viharati
jetavane anāthapiṇḍikassa ārāme. Atha kho sambahulā bhikkhū
pubbaṇhasamayaṁ nivāsetvā pattacīvaramādāya <pb ed="P" n="1.84" set="M"/>sāvatthiṁ piṇḍāya
pāvisiṁsu. Atha kho tesaṁ bhikkhūnaṁ etadahosi atippago kho
tāva sāvatthiyaṁ piṇḍāya carituṁ yannūna mayaṁ yena aññatitthiyānaṁ
paribbājakānaṁ ārāmo tenupasaṅkameyyāmāti. Atha kho te
bhikkhū yena aññatitthiyānaṁ paribbājakānaṁ ārāmo tenupasaṅkamiṁsu
upasaṅkamitvā tehi aññatitthiyehi paribbājakehi saddhiṁ sammodiṁsu
sammodanīyaṁ kathaṁ sārāṇīyaṁ vītisāretvā ekamantaṁ nisīdiṁsu.
Ekamantaṁ nisinne kho te bhikkhū te aññatitthiyā paribbājakā
etadavocuṁ samaṇo āvuso gotamo kāmānaṁ pariññaṁ paññāpeti
mayampi kāmānaṁ pariññaṁ paññāpema samaṇo āvuso gotamo
rūpānaṁ pariññaṁ paññāpeti mayampi rūpānaṁ pariññaṁ paññāpema
samaṇo āvuso gotamo vedanānaṁ pariññaṁ paññāpeti mayampi
vedanānaṁ pariññaṁ paññāpema idha no āvuso ko viseso ko
adhippāyo kiṁ nānākaraṇaṁ samaṇassa vā gotamassa amhākaṁ vā
yadidaṁ dhammadesanāya vā dhammadesanaṁ anusāsaniyā vā anusāsaninti.
Atha kho te bhikkhū tesaṁ aññatitthiyānaṁ paribbājakānaṁ bhāsitaṁ
<pb n="1.167"/>
Neva abhinandiṁsu nappaṭikkosiṁsu anabhinanditvā appaṭikkositvā
uṭṭhāyāsanā pakkamiṁsu bhagavato santike etassa bhāsitassa atthaṁ
ājānissāmāti.
<p n="195"/>Atha kho te bhikkhū sāvatthiyaṁ piṇḍāya caritvā pacchābhattaṁ
piṇḍapātapaṭikkantā yena bhagavā tenupasaṅkamiṁsu upasaṅkamitvā
bhagavantaṁ abhivādetvā ekamantaṁ nisīdiṁsu. Ekamantaṁ nisinnā
kho te bhikkhū bhagavantaṁ etadavocuṁ idha mayaṁ bhante pubbaṇhasamayaṁ
nivāsetvā pattacīvaramādāya sāvatthiṁ piṇḍāya pavisimha tesanno
bhante amhākaṁ etadahosi atippago kho tāva sāvatthiyaṁ piṇḍāya
carituṁ yannūna mayaṁ yena aññatitthiyānaṁ paribbājakānaṁ ārāmo
tenupasaṅkameyyāmāti. Atha kho mayaṁ bhante yena aññatitthiyānaṁ
paribbājakānaṁ ārāmo tenupasaṅkamimha upasaṅkamitvā tehi
aññatitthiyehi paribbājakehi saddhiṁ sammodimha sammodanīyaṁ kathaṁ
sārāṇīyaṁ vītisāretvā ekamantaṁ nisīdimha. Ekamantaṁ nisinne
kho amhe bhante te aññatitthiyā paribbājakā etadavocuṁ
samaṇo āvuso gotamo kāmānaṁ pariññaṁ paññāpeti mayampi
kāmānaṁ pariññaṁ <pb ed="P" n="1.85" set="M"/>paññāpema samaṇo āvuso gotamo rūpānaṁ
pariññaṁ paññāpeti mayampi rūpānaṁ pariññaṁ paññāpema samaṇo
āvuso gotamo vedanānaṁ pariññaṁ paññāpeti mayampi vedanānaṁ
pariññaṁ paññāpema idha no āvuso ko viseso ko adhippāyo kiṁ
<pb n="1.168"/>
Nānākaraṇaṁ samaṇassa vā gotamassa amhākaṁ vā yadidaṁ dhammadesanāya vā
dhammadesanaṁ anusāsaniyā vā anusāsaninti. Atha kho mayaṁ bhante tesaṁ
aññatitthiyānaṁ paribbājakānaṁ bhāsitaṁ neva abhinandimha nappaṭikkosimha
anabhinanditvā appaṭikkositvā uṭṭhāyāsanā pakkamimha bhagavato
santike etassa bhāsitassa atthaṁ ājānissāmāti.
<p n="196"/>Evaṁvādino bhikkhave aññatitthiyā paribbājakā
evamassu vacanīyā ko panāvuso kāmānaṁ assādo ko ādīnavo
kiṁ nissaraṇaṁ ko rūpānaṁ assādo ko ādīnavo kiṁ nissaraṇaṁ
ko vedanānaṁ assādo ko ādīnavo kiṁ nissaraṇanti. Evaṁ
puṭṭhā bhikkhave aññatitthiyā paribbājakā na ceva sampāyissanti
uttariñca vighātaṁ āpajjissanti taṁ kissa hetu yathātaṁ bhikkhave
avisayasmiṁ. Nāhantaṁ bhikkhave passāmi sadevake loke samārake
sabrahmake sassamaṇabrāhmaṇiyā pajāya sadevamanussāya yo imesaṁ
pañhānaṁ veyyākaraṇena cittaṁ ārādheyya aññatra tathāgatena
vā tathāgatasāvakena vā ito vā pana sutvā.
<p n="197"/>Ko ca bhikkhave kāmānaṁ assādo. Pañcime bhikkhave
kāmaguṇā katame pañca cakkhuviññeyyā rūpā iṭṭhā kantā
manāpā piyarūpā kāmūpasañhitā rajanīyā sotaviññeyyā saddā ...
Ghānaviññeyyā gandhā ... Jivhāviññeyyā rasā ... Kāyaviññeyyā
phoṭṭhabbā iṭṭhā kantā manāpā piyarūpā kāmūpasañhitā rajanīyā
<pb n="1.169"/>
Ime kho bhikkhave pañca kāmaguṇā. Yaṁ kho bhikkhave ime pañca
kāmaguṇe paṭicca uppajjati sukhaṁ somanassaṁ ayaṁ kāmānaṁ assādo.
<p n="198"/>Ko ca bhikkhave kāmānaṁ ādīnavo. Idha bhikkhave
kulaputto yena sippuṭṭhānena <note n="1">Sī. Ma. sippaṭṭhānena.</note> jīvikaṁ kappeti yadi muddhāya yadi
gaṇanāya yadi saṅkhānena yadi kasiyā yadi vaṇijjāya yadi gorakkhena
yadi issatthena yadi rājaporisena yadi sippaññatarena sītassa
purakkhato uṇhassa purakkhato ḍaṁsamakasavātātapasiriṁsapasamphassehi
rissamāno khuppipāsāya miyyamāno <note n="2">Sī. Ma. Yu. mīyamāno.</note> ayampi bhikkhave kāmānaṁ
ādīnavo sandiṭṭhiko dukkhakkhandho kāmahetu kāmanidānaṁ kāmādhikaraṇaṁ
kāmānameva hetu. Tassa ce bhikkhave kulaputtassa evaṁ
uṭṭhahato ghaṭato vāyamato te bhogā nābhinipphajjanti so socati
kilamati paridevati urattāḷiṁ kandati sammohaṁ āpajjati moghaṁ
vata me uṭṭhānaṁ aphalo vata me vāyāmoti ayampi bhikkhave
kāmānaṁ ādīnavo sandiṭṭhiko dukkhakkhandho kāmahetu kāmanidānaṁ
kāmādhikaraṇaṁ kāmānameva hetu. Tassa ce bhikkhave kulaputtassa
evaṁ uṭṭhahato ghaṭato vāyamato te bhogā abhinipphajjanti so
tesaṁ bhogānaṁ ārakkhādhikaraṇaṁ dukkhaṁ domanassaṁ paṭisaṁvedeti. Kinti
te <note n="3">Ma. Yu. me.</note> bhoge neva rājāno hareyyuṁ na corā hareyyuṁ na aggi
ḍaheyya na udakaṁ vaheyya na appiyā dāyādā hareyyunti.
<pb n="1.170"/>
Tassa evaṁ ārakkhato gopayato te bhoge rājāno vā haranti
corā vā haranti aggi vā ḍahati udakaṁ vā vahati appiyā
dāyādā vā haranti so socati kilamati paridevati urattāḷiṁ
kandati sammohaṁ āpajjati yampi me ahosi tampi no natthīti
ayampi bhikkhave kāmānaṁ ādīnavo sandiṭṭhiko dukkhakkhandho kāmahetu
kāmanidānaṁ kāmādhikaraṇaṁ kāmānameva hetu. Puna caparaṁ
bhikkhave kāmahetu kāmanidānaṁ kāmādhikaraṇaṁ kāmānameva hetu
rājānopi rājūhi vivadanti khattiyāpi khattiyehi vivadanti brāhmaṇāpi
brāhmaṇehi vivadanti gahapatīpi gahapatīhi vivadanti mātāpi puttena
vivadati puttopi mātarā vivadati pitāpi puttena vivadati puttopi
pitarā vivadati bhātāpi bhātarā vivadati bhātāpi bhaginiyā vivadati
bhaginīpi bhātarā vivadati sahāyopi sahāyena vivadati te tattha
kalahaviggahavivādāpannā aññamaññaṁ pāṇīhipi upakkamanti leḍḍūhipi
upakkamanti daṇḍehipi upakkamanti satthehipi upakkamanti te
tattha maraṇampi niggacchanti maraṇamattampi dukkhaṁ ayampi bhikkhave
kāmānaṁ ādīnavo sandiṭṭhiko dukkhakkhandho kāmahetu kāmanidānaṁ
kāmādhikaraṇaṁ kāmānameva hetu. Puna caparaṁ bhikkhave kāmahetu
kāmanidānaṁ kāmādhikaraṇaṁ kāmānameva hetu asicammaṁ gahetvā
dhanukalāpaṁ sannayhitvā ubhatobyuḷhaṁ <note n="1">Sī. Ma. Yu. ubhatoviyūḷhaṁ.</note> saṅgāmaṁ pakkhandanti usūsupi
<pb n="1.171"/>
Khippamānesu sattīsupi khippamānāsu asīsupi vijjotalantesu te tattha
usūhipi vijjhanti sattiyāpi vijjhanti asināpi sīsaṁ chindanti te
tattha maraṇampi niggacchanti maraṇamattampi dukkhaṁ ayampi bhikkhave
kāmānaṁ ādīnavo sandiṭṭhiko dukkhakkhandho kāmahetu kāmanidānaṁ
kāmādhikaraṇaṁ kāmānameva hetu. Puna caparaṁ bhikkhave kāmahetu
kāmanidānaṁ kāmādhikaraṇaṁ kāmānameva hetu asicammaṁ gahetvā
dhanukalāpaṁ sannayhitvā aṭṭāvalepanā <note n="1">Sī. Ma. Yu. addāvalepanā.</note> upakāriyo pakkhandanti
usūsupi khippamānesu sattīsupi <pb ed="P" n="1.87" set="M"/>khippamānāsu asīsupi vijjotalantesu
te tattha usūhipi vijjhanti sattiyāpi vijjhanti chakaṇaṭiyāpi <note n="2">Sī. Yu. pakkaṭṭhiyā. Ma. chakaṇakāyapi. </note>
osiñcanti abhivaggenapi omaddanti asināpi sīsaṁ chindanti te
tattha maraṇampi niggacchanti maraṇamattampi dukkhaṁ ayampi bhikkhave
kāmānaṁ ādīnavo sandiṭṭhiko dukkhakkhandho kāmahetu kāmanidānaṁ
kāmādhikaraṇaṁ kāmānameva hetu. Puna caparaṁ bhikkhave kāmahetu
kāmanidānaṁ kāmādhikaraṇaṁ kāmānameva hetu sandhimpi chindanti
nillopampi haranti ekāgārikampi karonti paripanthepi tiṭṭhanti
paradārampi gacchanti tamenaṁ rājāno gahetvā vividhāni
kammakaraṇāni <note n="3">Sī. Yu. vividhā kammakaraṇā. Ma. vividhā kammakāraṇā.</note> kārenti kasāhipi tāḷenti vettehipi tāḷenti
aḍḍhadaṇḍakehipi tāḷenti hatthampi chindanti pādampi chindanti
<pb n="1.172"/>
Hatthapādampi chindanti kaṇṇampi chindanti nāsampi chindanti
kaṇṇanāsampi chindanti bilaṅgathālikampi karonti saṅkhamuṇḍakampi
karonti rāhumukhampi karonti jotimālikampi karonti hatthapajjotikampi
karonti erakavattikampi karonti cīrakavāsikampi karonti
eṇeyyakampi karonti balisamaṁsikampi karonti kahāpaṇakampi karonti
khārāpaṭicchakampi karonti palighaparivattikampi karonti palālapīṭhakampi
karonti tattenapi telena osiñcanti sunakhehipi khādāpenti
jīvantampi sūle uttāsenti asināpi sīsaṁ chindanti te tattha
maraṇampi niggacchanti maraṇamattampi dukkhaṁ ayampi bhikkhave
kāmānaṁ ādīnavo sandiṭṭhiko dukkhakkhandho kāmahetu kāmanidānaṁ
kāmādhikaraṇaṁ kāmānameva hetu. Puna caparaṁ bhikkhave kāmahetu
kāmanidānaṁ kāmādhikaraṇaṁ kāmānameva hetu kāyena duccaritaṁ caranti
vācāya duccaritaṁ caranti manasā duccaritaṁ caranti te kāyena
duccaritaṁ caritvā vācāya duccaritaṁ caritvā manasā duccaritaṁ caritvā
kāyassa bhedā parammaraṇā apāyaṁ duggatiṁ vinipātaṁ nirayaṁ upapajjanti
ayampi bhikkhave kāmānaṁ ādīnavo samparāyiko dukkhakkhandho
kāmahetu kāmanidānaṁ kāmādhikaraṇaṁ kāmānameva hetu.
<p n="199"/>Kiñca bhikkhave kāmānaṁ nissaraṇaṁ. Yo kho bhikkhave
kāmesu chandarāgavinayo chandarāgappahānaṁ idaṁ kāmānaṁ nissaraṇaṁ.
<p n="200"/>Ye hi keci bhikkhave samaṇā vā brāhmaṇā vā
<pb n="1.173"/>
Evaṁ kāmānaṁ assādañca assādato ādīnavañca ādīnavato
nissaraṇañca nissaraṇato yathābhūtaṁ nappajānanti te vata sāmaṁ
vā kāme parijānissanti paraṁ vā tathattāya samādapessanti
yathāpaṭipanno kāme parijānissatīti netaṁ ṭhānaṁ vijjati. Ye ca kho
keci bhikkhave samaṇā vā brāhmaṇā <pb ed="P" n="1.88" set="M"/>vā evaṁ kāmānaṁ assādañca
assādato ādīnavañca ādīnavato nissaraṇañca nissaraṇato yathābhūtaṁ
pajānanti te vata sāmaṁ vā kāme parijānissanti paraṁ vā tathattāya
samādapessanti yathāpaṭipanno kāme parijānissatīti ṭhānametaṁ vijjati.
<p n="201"/>Ko ca bhikkhave rūpānaṁ assādo. Seyyathāpi bhikkhave
khattiyakaññā vā brāhmaṇakaññā vā gahapatikaññā vā
paṇṇarasavassuddesikā vā soḷasavassuddesikā vā nātidīghā nātirassā
nātikisā nātithūlā nātikāḷikā <note n="1">Ma. nātikāḷī.</note> nāccodātā paramā sā bhikkhave
tasmiṁ samaye subhā vaṇṇanibhāti. Evaṁ bhanteti <note n="2">Ma. Yu. itisaddo natthi. ito pāṭhapadaṁpi īdisameva.</note>. Yaṁ kho bhikkhave
subhaṁ vaṇṇanibhaṁ paṭicca uppajjati sukhaṁ somanassaṁ ayaṁ rūpānaṁ
assādo.
<p n="202"/>Ko ca bhikkhave rūpānaṁ ādīnavo. Idha bhikkhave tameva
bhaginiṁ passeyya aparena samayena asītikaṁ vā navutikaṁ vā vassasatikaṁ
vā jātiyā jiṇṇaṁ gopāṇasivaṅkaṁ bhoggaṁ daṇḍaparāyanaṁ pavedhamānaṁ
gacchantiṁ āturaṁ gatayobbanaṁ khaṇḍadantiṁ palitakesiṁ vilūnaṁ khallitasiraṁ
valīnaṁ tilakāhatagattaṁ. Taṁ kiṁ maññatha bhikkhave yā purimā subhā
<pb n="1.174"/>
Vaṇṇanibhā sā antarahitā ādīnavo pātubhūtoti. Evaṁ bhanteti.
Ayaṁ <note n="1">Ma. Yu. ayampi.</note> bhikkhave rūpānaṁ ādīnavo. Puna caparaṁ bhikkhave tameva bhaginiṁ
passeyya ābādhikaṁ dukkhitaṁ bāḷhagilānaṁ sake muttakarīse palipannaṁ
semānaṁ aññehi vuṭṭhāpiyamānaṁ aññehi sampavesiyamānaṁ <note n="2">Ma. Yu. saṁvesiyamānanti dissati.</note>. Taṁ
kiṁ maññatha bhikkhave yā purimā subhā vaṇṇanibhā sā antarahitā
ādīnavo pātubhūtoti. Evaṁ bhanteti. Ayampi bhikkhave rūpānaṁ
ādīnavo. Puna caparaṁ bhikkhave tameva bhaginiṁ passeyya sarīraṁ
sīvathikāya chaḍḍitaṁ ekāhamataṁ vā dvīhamataṁ vā tīhamataṁ vā
uddhumātakaṁ vā vinīlakaṁ vipubbakajātaṁ. Taṁ kiṁ maññatha bhikkhave yā
purimā subhā vaṇṇanibhā sā antarahitā ādīnavo pātubhūtoti.
Evaṁ bhanteti. Ayampi bhikkhave rūpānaṁ ādīnavo. Puna caparaṁ
bhikkhave tameva bhaginiṁ passeyya sarīraṁ sīvathikāya chaḍḍitaṁ kākehi
vā khajjamānaṁ gijjhehi vā khajjamānaṁ kulalehi vā khajjamānaṁ suvānehi
vā khajjamānaṁ siṅgālehi vā khajjamānaṁ vividhehi vā pāṇakajātikehi
khajjamānaṁ. Taṁ kiṁ maññatha <pb ed="P" n="1.89" set="M"/>bhikkhave yā purimā subhā vaṇṇanibhā
sā antarahitā ādīnavo pātubhūtoti. Evaṁ bhanteti. Ayampi
bhikkhave rūpānaṁ ādīnavo. Puna caparaṁ bhikkhave tameva bhaginiṁ
passeyya sarīraṁ sīvathikāya chaḍḍitaṁ aṭṭhikasaṅkhalikaṁ samaṁsalohitaṁ nhārusambandhaṁ
.pe. Aṭṭhikasaṅkhalikaṁ nimmaṁsalohitamakkhitaṁ nhārusambandhaṁ
<pb n="1.175"/>
.pe. Aṭṭhikasaṅkhalikaṁ apagatamaṁsalohitaṁ nhārusambandhaṁ .pe. Aṭṭhikāni
apagatanhārusambandhāni <note n="1">Ma. Yu. apagatasambandhāni.</note> disāvidisā vikkhittāni aññena hatthaṭṭhikaṁ
aññena pādaṭṭhikaṁ <note n="2">Ma. aññena gopphakaṭṭhikaṁ.</note> aññena jaṅghaṭṭhikaṁ aññena ūruṭṭhikaṁ aññena
kaṭiṭṭhikaṁ aññena piṭṭhikaṇṭakaṭṭhikaṁ aññena phāsukaṭṭhikaṁ aññena
uraṭṭhikaṁ aññena bāhuṭṭhikaṁ aññena aṁsaṭṭhikaṁ aññena gīvaṭṭhikaṁ
aññena hanuṭṭhikaṁ aññena dantaṭṭhikaṁ aññena sīsakaṭāhaṁ. Taṁ
kiṁ maññatha bhikkhave yā purimā subhā vaṇṇanibhā sā antarahitā
ādīnavo pātubhūtoti. Evaṁ bhanteti. Ayampi bhikkhave rūpānaṁ
ādīnavo. Puna caparaṁ bhikkhave tameva bhaginiṁ passeyya sarīraṁ
sīvathikāya chaḍḍitaṁ aṭṭhikāni setāni saṅkhavaṇṇūpanibhāni .pe.
Aṭṭhikāni puñjakitāni terovassikāni .pe. Aṭṭhikāni pūtīni
cuṇṇakajātāni. Taṁ kiṁ maññatha bhikkhave yā purimā subhā
vaṇṇanibhā sā antarahitā ādīnavo pātubhūtoti. Evaṁ bhanteti.
Ayampi bhikkhave rūpānaṁ ādīnavo.
<p n="203"/>Kiñca bhikkhave rūpānaṁ nissaraṇaṁ. Yo bhikkhave rūpesu
chandarāgavinayo chandarāgappahānaṁ idaṁ rūpānaṁ nissaraṇaṁ.
<p n="204"/>Ye hi keci bhikkhave samaṇā vā brāhmaṇā vā evaṁ
rūpānaṁ assādañca assādato ādīnavañca ādīnavato nissaraṇañca
nissaraṇato yathābhūtaṁ nappajānanti te vata sāmaṁ vā rūpe
parijānissanti paraṁ vā tathattāya samādapessanti yathāpaṭipanno rūpe
<pb n="1.176"/>
Parijānissatīti netaṁ ṭhānaṁ vijjati. Ye ca kho keci bhikkhave
samaṇā vā brāhmaṇā vā evaṁ rūpānaṁ assādañca assādato
ādīnavañca ādīnavato nissaraṇañca nissaraṇato yathābhūtaṁ pajānanti
te vata sāmaṁ vā rūpe parijānissanti paraṁ vā tathattāya
samādapessanti yathāpaṭipanno rūpe parijānissatīti ṭhānametaṁ vijjati.
<p n="205"/>Ko ca bhikkhave vedanānaṁ assādo. Idha bhikkhave
bhikkhu vivicceva kāmehi vivicca akusalehi dhammehi savitakkaṁ savicāraṁ
vivekajaṁ pītisukhaṁ paṭhamaṁ jhānaṁ upasampajja viharati. Yasmiṁ samaye
bhikkhave bhikkhu vivicceva kāmehi vivicca akusalehi dhammehi savitakkaṁ
savicāraṁ vivekajaṁ pītisukhaṁ paṭhamaṁ jhānaṁ upasampajja viharati neva tasmiṁ
samaye attabyābādhāyapi ceteti na parabyābādhāyapi ceteti na
ubhayabyābādhāyapi <pb ed="P" n="1.90" set="M"/>ceteti abyāpajjhaṁyeva tasmiṁ samaye vedanaṁ vedeti
abyāpajjhaparamāhaṁ bhikkhave vedanānaṁ assādaṁ vadāmi. Puna caparaṁ
bhikkhave bhikkhu vitakkavicārānaṁ vūpasamā ajjhattaṁ sampasādanaṁ cetaso
ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ
upasampajja viharati. Yasmiṁ samaye bhikkhave bhikkhu vitakkavicārānaṁ
vūpasamā .pe. Viharati neva tasmiṁ samaye attabyābādhāyapi
ceteti .pe. Vedeti abyāpajjhaparamāhaṁ bhikkhave vedanānaṁ assādaṁ
vadāmi. Puna caparaṁ bhikkhave bhikkhu pītiyā ca virāgā upekkhako
ca viharati sato ca sampajāno sukhañca kāyena paṭisaṁvedeti yantaṁ
<pb n="1.177"/>
Ariyā ācikkhanti upekkhako satimā sukhavihārīti tatiyaṁ jhānaṁ
upasampajja viharati. Yasmiṁ samaye bhikkhave bhikkhu pītiyā ca
virāgā .pe. Viharati neva tasmiṁ samaye .pe. Vedeti
abyāpajjhaparamāhaṁ bhikkhave vedanānaṁ assādaṁ vadāmi. Puna
caparaṁ bhikkhave bhikkhu sukhassa ca pahānā dukkhassa ca pahānā
pubbeva somanassadomanassānaṁ atthaṅgamā adukkhamasukhaṁ upekkhāsatipārisuddhiṁ
catutthaṁ jhānaṁ upasampajja viharati. Yasmiṁ samaye
bhikkhave bhikkhu sukhassa ca .pe. Viharati neva tasmiṁ samaye
attabyābādhāyapi ceteti na parabyābādhāyapi ceteti na ubhayabyābādhāyapi
ceteti abyāpajjhaṁyeva tasmiṁ samaye vedanaṁ vedeti
abyāpajjhaparamāhaṁ bhikkhave vedanānaṁ assādaṁ vadāmi.
<p n="206"/>Ko ca bhikkhave vedanānaṁ ādīnavo. Yaṁ bhikkhave
vedanā aniccā dukkhā vipariṇāmadhammā ayaṁ vedanānaṁ ādīnavo.
<p n="207"/>Kiñca bhikkhave vedanānaṁ nissaraṇaṁ. Yo bhikkhave
vedanānaṁ <note n="1">Ma. Yu. vedanāsu.</note> chandarāgavinayo chandarāgappahānaṁ idaṁ vedanānaṁ nissaraṇaṁ.
<p n="208"/>Ye hi keci bhikkhave samaṇā vā brāhmaṇā vā
evaṁ vedanānaṁ assādañca assādato ādīnavañca ādīnavato
nissaraṇañca nissaraṇato yathābhūtaṁ nappajānanti te vata sāmaṁ
vā vedanā <note n="2">Ma. vedanaṁ.</note> parijānissanti paraṁ vā tathattāya samādapessanti
yathāpaṭipanno vedanā <note n="3">Ma. vedanaṁ.</note> parijānissatīti netaṁ ṭhānaṁ vijjati. Ye ca
<pb n="1.178"/>
Kho keci bhikkhave samaṇā vā brāhmaṇā vā evaṁ vedanānaṁ
assādañca assādato ādīnavañca ādīnavato nissaraṇañca
nissaraṇato yathābhūtaṁ pajānanti te vata sāmaṁ vā vedanā <note n="1">Ma. vedanaṁ.</note>
parijānissanti paraṁ vā tathattāya samādapessanti yathāpaṭipanno
vedanā <note n="2">Ma. vedanaṁ.</note> parijānissatīti ṭhānametaṁ vijjatīti.
Idamavoca bhagavā attamanā te bhikkhū bhagavato bhāsitaṁ
abhinandunti.
Mahādukkhakkhandhasuttaṁ niṭṭhitaṁ tatiyaṁ.
</xml>