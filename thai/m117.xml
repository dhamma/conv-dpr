<xml src="m117.xml">
<pgroup id="m117"/>
<readunit id="m117">7. mahācattārīsakasuttaṃ</readunit>
<pb n="3.180"/>
Mahācattārīsakasuttaṁ
<p n="252"/>Evamme sutaṁ ekaṁ samayaṁ bhagavā sāvatthiyaṁ viharati
jetavane anāthapiṇḍikassa ārāme. Tatra kho bhagavā bhikkhū
āmantesi bhikkhavoti. Bhadanteti te bhikkhū bhagavato paccassosuṁ.
Bhagavā etadavoca ariyaṁ vo bhikkhave sammāsamādhiṁ desissāmi
saupanisaṁ saparikkhāraṁ taṁ suṇātha sādhukaṁ manasikarotha bhāsissāmīti.
Evambhanteti kho te bhikkhū bhagavato paccassosuṁ.
<p n="253"/>Bhagavā etadavoca katamo ca bhikkhave ariyo
sammāsamādhi saupaniso saparikkhāro seyyathīdaṁ sammādiṭṭhi
sammāsaṅkappo sammāvācā sammākammanto sammāājīvo sammāvāyāmo
sammāsati yā kho bhikkhave imehi sattaṅgehi cittassa ekaggatā
parikkhatā ayaṁ vuccati bhikkhave ariyo sammāsamādhi saupaniso itipi
saparikkhāro itipīti <note n="1">Ma. Yu. itipi.</note>.
<p n="254"/>Tatra bhikkhave sammādiṭṭhi pubbaṅgamā hoti. Kathañca
bhikkhave sammādiṭṭhi pubbaṅgamā hoti. Micchādiṭṭhiṁ micchādiṭṭhīti
pajānāti sammādiṭṭhiṁ sammādiṭṭhīti pajānāti. Sāssa hoti
sammādiṭṭhi.
<p n="255"/>Katamā ca bhikkhave micchādiṭṭhi. Natthi dinnaṁ natthi
yiṭṭhaṁ natthi hutaṁ natthi sukatadukkaṭānaṁ kammānaṁ phalaṁ vipāko
<pb n="3.181"/>
Natthi ayaṁ loko natthi <pb ed="P" n="3.72" set="M"/>paro loko natthi mātā natthi pitā
natthi sattā opapātikā natthi loke samaṇabrāhmaṇā sammaggatā
sammāpaṭipannā ye imañca lokaṁ parañca lokaṁ sayaṁ abhiññā
sacchikatvā pavedentīti ayaṁ bhikkhave micchādiṭṭhi.
<p n="256"/>Katamā ca bhikkhave sammādiṭṭhi. Sammādiṭṭhiṁpahaṁ
bhikkhave dvayaṁ vadāmi atthi bhikkhave sammādiṭṭhi sāsavā
puññabhāgiyā upadhivepakkā atthi bhikkhave sammādiṭṭhi ariyā
anāsavā lokuttarā maggaṅgā.
<p n="257"/>Katamā ca bhikkhave sammādiṭṭhi sāsavā puññabhāgiyā
upadhivepakkā. Atthi dinnaṁ atthi yiṭṭhaṁ atthi hutaṁ atthi
sukatadukkaṭānaṁ kammānaṁ phalaṁ vipāko atthi ayaṁ loko atthi paro
loko atthi mātā atthi pitā atthi sattā opapātikā atthi
loke samaṇabrāhmaṇā sammaggatā sammāpaṭipannā ye imañca
lokaṁ parañca lokaṁ sayaṁ abhiññā sacchikatvā pavedentīti ayaṁ
bhikkhave sammādiṭṭhi sāsavā puññabhāgiyā upadhivepakkā.
<p n="258"/>Katamā ca bhikkhave sammādiṭṭhi ariyā anāsavā lokuttarā
maggaṅgā. Yā kho bhikkhave ariyacittassa anāsavacittassa
ariyamaggasamaṅgino ariyamaggaṁ bhāvayato paññā paññindriyaṁ paññāphalaṁ
dhammavicayasambojjhaṅgo sammādiṭṭhi maggaṅgaṁ ayaṁ bhikkhave
sammādiṭṭhi ariyā anāsavā lokuttarā maggaṅgā. So <note n="1">Yu. yo.</note> micchādiṭṭhiyā
<pb n="3.182"/>
Pahānāya vāyamati sammādiṭṭhiyā upasampadāya. Svāssa hoti
sammāvāyāmo. So sato micchādiṭṭhiṁ pajahati sato sammādiṭṭhiṁ
upasampajja viharati. Sāssa hoti sammāsati. Itissime tayo
dhammā sammādiṭṭhiṁ anuparidhāvanti anuparivattanti seyyathīdaṁ
sammādiṭṭhi sammāvāyāmo sammāsati.
<p n="259"/>Tatra bhikkhave sammādiṭṭhi pubbaṅgamā hoti. Kathañca
bhikkhave sammādiṭṭhi pubbaṅgamā hoti. Micchāsaṅkappaṁ
micchāsaṅkappoti pajānāti <pb ed="P" n="3.73" set="M"/>sammāsaṅkappaṁ sammāsaṅkappoti pajānāti.
Sāssa hoti sammādiṭṭhi.
<p n="260"/>Katamo ca bhikkhave micchāsaṅkappo. Kāmasaṅkappo
byāpādasaṅkappo vihiṁsāsaṅkappo ayaṁ bhikkhave micchāsaṅkappo.
<p n="261"/>Katamo ca bhikkhave sammāsaṅkappo. Sammāsaṅkappaṁpahaṁ
bhikkhave dvayaṁ vadāmi atthi bhikkhave sammāsaṅkappo sāsavo
puññabhāgiyo upadhivepakko atthi bhikkhave sammāsaṅkappo ariyo
anāsavo lokuttaro maggaṅgo.
<p n="262"/>Katamo ca bhikkhave sammāsaṅkappo sāsavo puññabhāgiyo
upadhivepakko. Nekkhammasaṅkappo abyāpādasaṅkappo avihiṁsāsaṅkappo
ayaṁ bhikkhave sammāsaṅkappo sāsavo puññabhāgiyo
upadhivepakko.
<p n="263"/>Katamo ca bhikkhave sammāsaṅkappo ariyo anāsavo
<pb n="3.183"/>
Lokuttaro maggaṅgo. Yo kho bhikkhave ariyacittassa anāsavacittassa
ariyamaggasamaṅgino ariyamaggaṁ bhāvayato takko vitakko
saṅkappo appanā byappanā cetaso abhiniropanā vacīsaṅkhāro <note n="1">Yu. vācāsaṅkhāro.</note>
ayaṁ bhikkhave sammāsaṅkappo ariyo anāsavo lokuttaro maggaṅgo.
So micchāsaṅkappassa pahānāya vāyamati sammāsaṅkappassa
upasampadāya. Svāssa hoti sammāvāyāmo. So sato
micchāsaṅkappaṁ pajahati sato sammāsaṅkappaṁ upasampajja viharati.
Sāssa hoti sammāsati. Itissime <note n="2">Ma. itiyime.</note> tayo dhammā sammāsaṅkappaṁ
anuparidhāvanti anuparivattanti seyyathīdaṁ sammādiṭṭhi sammāvāyāmo
sammāsati.
<p n="264"/>Tatra bhikkhave sammādiṭṭhi pubbaṅgamā hoti. Kathañca
bhikkhave sammādiṭṭhi pubbaṅgamā hoti. Micchāvācaṁ micchāvācāti
pajānāti sammāvācaṁ sammāvācāti pajānāti. Sāssa hoti
sammādiṭṭhi.
<p n="265"/>Katamā ca bhikkhave micchāvācā. Musāvādo pisuṇā
vācā pharusā vācā samphappalāpo ayaṁ bhikkhave micchāvācā.
<p n="266"/>Katamā ca bhikkhave sammāvācā. Sammāvācaṁpahaṁ bhikkhave
dvayaṁ vadāmi <pb ed="P" n="3.74" set="M"/>atthi bhikkhave sammāvācā sāsavā puññabhāgiyā
upadhivepakkā atthi bhikkhave sammāvācā ariyā anāsavā lokuttarā
maggaṅgā.
<pb n="3.184"/>
<p n="267"/>Katamā ca bhikkhave sammāvācā sāsavā puññabhāgiyā
upadhivepakkā. Musāvādā veramaṇī pisuṇāya vācāya veramaṇī
pharusāya vācāya veramaṇī samphappalāpā veramaṇī ayaṁ bhikkhave
sammāvācā sāsavā puññabhāgiyā upadhivepakkā.
<p n="268"/>Katamā ca bhikkhave sammāvācā ariyā anāsavā lokuttarā
maggaṅgā. Yā kho bhikkhave ariyacittassa anāsavacittassa ariyamaggasamaṅgino
ariyamaggaṁ bhāvayato catūhipi vacīduccaritehi ārati virati
paṭivirati veramaṇī ayaṁ bhikkhave sammāvācā ariyā anāsavā lokuttarā
maggaṅgā. So micchāvācāya pahānāya vāyamati sammāvācāya
upasampadāya. Svāssa hoti sammāvāyāmo. So sato micchāvācaṁ
pajahati sato sammāvācaṁ upasampajja viharati. Sāssa hoti
sammāsati. Itissime tayo dhammā sammāvācaṁ anuparidhāvanti
anuparivattanti seyyathīdaṁ sammādiṭṭhi sammāvāyāmo sammāsati.
<p n="269"/>Tatra bhikkhave sammādiṭṭhi pubbaṅgamā hoti. Kathañca
bhikkhave sammādiṭṭhi pubbaṅgamā hoti. Micchākammantaṁ
micchākammantoti pajānāti sammākammantaṁ sammākammantoti
pajānāti. Sāssa hoti sammādiṭṭhi.
<p n="270"/>Katamo ca bhikkhave micchākammanto. Pāṇātipāto
adinnādānaṁ kāmesumicchācāro ayaṁ bhikkhave micchākammanto.
<p n="271"/>Katamo ca bhikkhave sammākammanto. Sammākammantaṁpahaṁ
<pb n="3.185"/>
Bhikkhave dvayaṁ vadāmi atthi bhikkhave sammākammanto sāsavo
puññabhāgiyo upadhivepakko atthi bhikkhave sammākammanto ariyo
anāsavo lokuttaro maggaṅgo.
<p n="272"/>Katamo ca bhikkhave sammākammanto sāsavo
puññabhāgiyo upadhivepakko. Atthi bhikkhave pāṇātipātā veramaṇī
adinnādānā veramaṇī kāmesumicchācārā veramaṇī ayaṁ bhikkhave
sammākammanto sāsavo puññabhāgiyo upadhivepakko.
<p n="273"/>Katamo ca bhikkhave sammākammanto ariyo anāsavo
lokuttaro maggaṅgo. Yā kho bhikkhave ariyacittassa anāsavacittassa
ariyamaggasamaṅgino ariyamaggaṁ bhāvayato tīhipi kāyaduccaritehi
ārati virati paṭivirati veramaṇī ayaṁ bhikkhave sammākammanto ariyo
anāsavo lokuttaro maggaṅgo. So micchākammantassa pahānāya
vāyamati sammākammantassa upasampadāya. Svāssa hoti
sammāvāyāmo. So sato micchākammantaṁ pajahati sato
sammākammantaṁ upasampajja viharati. Sāssa hoti sammāsati.
Itissime tayo dhammā sammākammantaṁ anuparidhāvanti anuparivattanti
seyyathīdaṁ sammādiṭṭhi sammāvāyāmo sammāsati.
<p n="274"/>Tatra bhikkhave sammādiṭṭhi pubbaṅgamā hoti. Kathañca
bhikkhave sammādiṭṭhi pubbaṅgamā hoti. Micchāājīvaṁ
micchāājīvoti pajānāti sammāājīvaṁ sammāājīvoti pajānāti.
<pb n="3.186"/>
Sāssa hoti sammādiṭṭhi.
<p n="275"/>Katamo ca bhikkhave micchāājīvo. Kuhanā lapanā
nemittakatā nippesikatā lābhena lābhaṁ nijigiṁsanatā ayaṁ bhikkhave
micchāājīvo.
<p n="276"/>Katamo ca bhikkhave sammāājīvo. Sammāājīvaṁpahaṁ
bhikkhave dvayaṁ vadāmi atthi bhikkhave sammāājīvo puññabhāgiyo
upadhivepakko atthi bhikkhave sammāājīvo ariyo anāsavo lokuttaro
maggaṅgo.
<p n="277"/>Katamo ca bhikkhave sammāājīvo sāsavo puññabhāgiyo
upadhivepakko. Idha bhikkhave ariyasāvako micchāājīvaṁ pahāya
sammāājīvena jīvikaṁ kappeti ayaṁ bhikkhave sammāājīvo sāsavo
puññabhāgiyo upadhivepakko.
<p n="278"/>Katamo ca bhikkhave sammāājīvo ariyo anāsavo lokuttaro
maggaṅgo. Yā kho bhikkhave ariyacittassa anāsavacittassa
ariyamaggasamaṅgino ariyamaggaṁ bhāvayato micchāājīvā ārati virati
paṭivirati veramaṇī ayaṁ bhikkhave sammāājīvo ariyo anāsavo lokuttaro
maggaṅgo. So micchāājīvassa pahānāya vāyamati sammāājīvassa
upasampadāya. Svāssa hoti sammāvāyāmo. So sato
micchāājīvaṁ pajahati sato sammāājīvaṁ upasampajja viharati. Sāssa
hoti sammāsati. Itissime tayo dhammā sammāājīvaṁ
<pb n="3.187"/>
Anuparidhāvanti anuparivattanti seyyathīdaṁ sammādiṭṭhi sammāvāyāmo
sammāsati.
<p n="279"/>Tatra bhikkhave sammādiṭṭhi <pb ed="P" n="3.76" set="M"/>pubbaṅgamā hoti. Kathañca
bhikkhave sammādiṭṭhi pubbaṅgamā hoti. Sammādiṭṭhissa bhikkhave
sammāsaṅkappo pahoti sammāsaṅkappassa sammāvācā pahoti
sammāvācassa sammākammanto pahoti sammākammantassa
sammāājīvo pahoti sammāājīvassa sammāvāyāmo pahoti
sammāvāyāmassa sammāsati pahoti sammāsatissa sammāsamādhi pahoti
sammāsamādhissa sammāñāṇaṁ pahoti sammāñāṇassa sammāvimutti
pahoti. Iti kho bhikkhave aṭṭhaṅgasamannāgato sekho <note n="1">Yu. paṭipado.</note>
dasahaṅgasamannāgato arahā hoti. <note n="2">Po. Ma. tatrapi sammāñāṇena aneke pāpakā akusalā dhammā  vigatā bhāvanāpāripūriṁ gacchanti.</note>
<p n="280"/>Tatra bhikkhave sammādiṭṭhi pubbaṅgamā hoti. Kathañca
bhikkhave sammādiṭṭhi pubbaṅgamā hoti. Sammādiṭṭhissa bhikkhave
micchādiṭṭhi nijjiṇṇā hoti. Ye ca micchādiṭṭhipaccayā aneke
pāpakā akusalā dhammā sambhavanti te cassa nijjiṇṇā honti
sammādiṭṭhipaccayā ca aneke kusalā dhammā bhāvanāpāripūriṁ gacchanti.
Sammāsaṅkappassa bhikkhave micchāsaṅkappo nijjiṇṇo hoti .pe.
Sammāvācassa bhikkhave micchāvācā nijjiṇṇā hoti ... Sammākammantassa
bhikkhave micchākammanto nijjiṇṇo hoti ... <pb ed="P" n="3.77" set="M"/>Sammāājīvassa
bhikkhave micchāājīvo nijjiṇṇo hoti ... Sammāvāyāmassa
<pb n="3.188"/>
Bhikkhave micchāvāyāmo nijjiṇṇo hoti ... Sammāsatissa bhikkhave
micchāsati nijjiṇṇā hoti ... Sammāsamādhissa bhikkhave micchāsamādhi
nijjiṇṇo hoti ... Sammāñāṇassa bhikkhave micchāñāṇaṁ nijjiṇṇaṁ
hoti ... Sammāvimuttassa bhikkhave micchāvimutti nijjiṇṇā hoti.
Ye ca micchāvimuttipaccayā aneke pāpakā akusalā dhammā sambhavanti
te cassa nijjiṇṇā honti sammāvimuttipaccayā ca aneke
kusalā dhammā bhāvanāpāripūriṁ gacchanti. Iti kho bhikkhave vīsati
kusalapakkhā vīsati akusalapakkhā. Mahācattārīsako dhammapariyāyo
pavattito appaṭivattiyo samaṇena vā brāhmaṇena vā devena vā
mārena vā brahmunā vā kenaci vā lokasminti.
<p n="281"/>Yo hi koci bhikkhave samaṇo vā brāhmaṇo vā imaṁ
mahācattārīsakaṁ dhammapariyāyaṁ garahitabbaṁ paṭikkositabbaṁ maññeyya
tassa diṭṭheva dhamme dasa sahadhammikā vādānuvādā gārayhaṭṭhānaṁ
āgacchanti. Sammādiṭṭhiñce bhavaṁ garahati ye ca micchādiṭṭhī
samaṇabrāhmaṇā <pb ed="P" n="3.78" set="M"/>te bhoto pujjā te bhoto pāsaṁsā. Sammāsaṅkappañce
bhavaṁ garahati ye ca micchāsaṅkappā samaṇabrāhmaṇā
te bhoto pujjā te bhoto pāsaṁsā. Sammāvācañce bhavaṁ
garahati ... Sammākammantañce bhavaṁ garahati ... Sammāājīvañce bhavaṁ
garahati ... Sammāvāyāmañce bhavaṁ garahati ... Sammāsatiñce bhavaṁ
garahati ... Sammāsamādhiñce bhavaṁ garahati ... Sammāñāṇañce bhavaṁ
<pb n="3.189"/>
Garahati ... Sammāvimuttiñce bhavaṁ garahati ye <note n="1">Yu. etthantare casaddo atthi.</note> micchāvimuttī
samaṇabrāhmaṇā te bhoto pujjā te bhoto pāsaṁsā. Yekeci <note n="2">Yu. yo hi koci. Po. Ma. yo  koci.</note>
bhikkhave samaṇā vā brāhmaṇā vā imaṁ mahācattārīsakaṁ
dhammapariyāyaṁ garahitabbaṁ paṭikkositabbaṁ maññeyyuṁ tassa diṭṭheva dhamme
ime dasa sahadhammikā vādānuvādā gārayhaṭṭhānaṁ āgacchanti.
Yepi te bhikkhave ahesuṁ ukkalā <note n="3">Ma. Yu. okkalā.</note> vassabhaññā <note n="4">Ma. vayabhiññā.</note> ahetuvādā
akiriyavādā natthikavādā tepi mahācattārīsakaṁ dhammapariyāyaṁ na
garahitabbaṁ na paṭikkositabbaṁ maññeyyuṁ taṁ kissa hetu
nindābyārosaupārambhabhayāti.
Idamavoca bhagavā attamanā te bhikkhū bhagavato bhāsitaṁ
abhinandunti.
Mahācattārīsakasuttaṁ niṭṭhitaṁ sattamaṁ.
</xml>