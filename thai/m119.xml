<xml src="m119.xml">
<pgroup id="m119"/>
<readunit id="m119">9. kāyagatāsatisuttaṃ</readunit>
<pb n="3.203"/>
Kāyagatāsatisuttaṁ
<p n="292"/>Evamme sutaṁ ekaṁ samayaṁ bhagavā sāvatthiyaṁ viharati
jetavane anāthapiṇḍikassa ārāme. Atha kho sambahulānaṁ bhikkhūnaṁ
pacchābhattaṁ piṇḍapātapaṭikkantānaṁ upaṭṭhānasālāyaṁ sannisinnānaṁ
sannipatitānaṁ ayamantarākathā udapādi acchariyaṁ āvuso abbhūtaṁ
āvuso yāvañcidaṁ tena bhagavatā jānatā passatā arahatā
sammāsambuddhen kāyagatā sati bhāvitā bahulīkatā mahapphalā
vuttā mahānisaṁsāti. Ayañca kho <note n="1">Ma. Yu. khosaddo natthi.</note> hidaṁ tesaṁ bhikkhūnaṁ antarākathā
vippakatā hoti.
<p n="293"/>Atha kho bhagavā sāyaṇhasamayaṁ paṭisallānā vuṭṭhito
yena upaṭṭhānasālā tenupasaṅkami upasaṅkamitvā paññatte āsane
nisīdi. Nisajja kho bhagavā bhikkhū āmantesi kāya nuttha bhikkhave
etarahi kathāya sannisinnā kā ca pana vo antarākathā vippakatāti.
Idha bhante amhākaṁ pacchābhattaṁ piṇḍapātapaṭikkantānaṁ upaṭṭhānasālāyaṁ
sannisinnānaṁ sannipatitānaṁ ayamantarākathā udapādi acchariyaṁ
āvuso abbhūtaṁ āvuso yāvañcidaṁ tena bhagavatā jānatā passatā
arahatā sammāsambuddhena kāyagatā sati bhāvitā bahulīkatā mahapphalā
vuttā mahānisaṁsāti ayaṁ no bhante antarākathā vippakatā atha
bhagavā anuppattoti.
<pb n="3.204"/>
<p n="294"/>Kathaṁ bhāvitā ca bhikkhave kāyagatā sati kathaṁ bahulīkatā
mahapphalā hoti mahānisaṁsā. Idha bhikkhave bhikkhu araññagato vā
rukkhamūlagato vā suññāgāragato vā nisīdati pallaṅkaṁ ābhujitvā
ujuṁ kāyaṁ paṇidhāya parimukhaṁ satiṁ upaṭṭhapetvā. So satova
assasati sato passasati. Dīghaṁ vā assasanto dīghaṁ assasāmīti
pajānāti dīghaṁ vā passasanto dīghaṁ passasāmīti pajānāti.
Rassaṁ vā assasanto rassaṁ assasāmīti pajānāti rassaṁ vā
passasanto rassaṁ passasāmīti pajānāti. Sabbakāyapaṭisaṁvedī
assasissāmīti sikkhati sabbakāyapaṭisaṁvedī passasissāmīti sikkhati.
Passambhayaṁ kāyasaṅkhāraṁ assasissāmīti sikkhati passambhayaṁ kāyasaṅkhāraṁ
passasissāmīti sikkhati. Tassa evaṁ appamattassa ātāpino
pahitattassa viharato ye gehasitā sarasaṅkappā te pahīyanti.
Tesaṁ pahānā ajjhattameva cittaṁ santiṭṭhati sannisīdati ekodibhoti <note n="1">Ma. Yu. ekodi hoti.</note>
samādhiyati evampi bhikkhave bhikkhu kāyagataṁ satiṁ bhāveti.
<p n="295"/>Puna caparaṁ bhikkhave bhikkhu gacchanto vā gacchāmīti
pajānāti ṭhito vā ṭhitomhīti pajānāti nisinno vā nisinnomhīti
pajānāti sayāno vā sayānomhīti pajānāti. Yathā yathā
vā panassa kāyo paṇihito hoti tathā tathā naṁ pajānāti.
Tassa evaṁ appamattassa ātāpino pahitattassa viharato ye
gehasitā sarasaṅkappā te pahīyanti. Tesaṁ pahānā ajjhattameva
<pb n="3.205"/>
Cittaṁ santiṭṭhati sannisīdati ekodibhoti samādhiyati evampi bhikkhave
bhikkhu <pb ed="P" n="3.90" set="M"/>kāyagataṁ satiṁ bhāveti.
<p n="296"/>Puna caparaṁ bhikkhave bhikkhu abhikkante paṭikkante sampajānakārī
hoti ālokite vilokite sampajānakārī hoti sammiñjite
pasārite sampajānakārī hoti saṅghāṭipattacīvaradhāraṇe sampajānakārī
hoti asite pīte khāyite sāyite sampajānakārī hoti
uccārapassāvakamme sampajānakārī hoti gate ṭhite nisinne
sutte jāgarite bhāsite tuṇhībhāve sampajānakārī hoti. Tassa
evaṁ appamattassa ātāpino pahitattassa viharato ye gehasitā
sarasaṅkappā te pahīyanti. Tesaṁ pahānā ajjhattameva cittaṁ
santiṭṭhati sannisīdati ekodibhoti samādhiyati evampi bhikkhave bhikkhu
kāyagataṁ satiṁ bhāveti.
<p n="297"/>Puna caparaṁ bhikkhave bhikkhu imameva kāyaṁ uddhaṁ pādatalā
adho kesamatthakā tacapariyantaṁ pūrannānappakārassa asucino
paccavekkhati atthi imasmiṁ kāye kesā lomā nakhā dantā taco
maṁsaṁ nahārū aṭṭhī aṭṭhimiñjaṁ vakkaṁ hadayaṁ yakanaṁ kilomakaṁ pihakaṁ
papphāsaṁ antaṁ antaguṇaṁ udariyaṁ karīsaṁ pittaṁ semhaṁ pubbo lohitaṁ
sedo medo assu vasā kheḷo siṅghāṇikā lasikā muttanti.
Seyyathāpi bhikkhave ubhatomukhā mūtolī <note n="1">Po. Ma. putoḷī.</note> pūrā nānāvihitassa dhaññassa
seyyathīdaṁ sālīnaṁ vīhīnaṁ muggānaṁ māsānaṁ tilānaṁ taṇḍulānaṁ
<pb n="3.206"/>
Tamenaṁ cakkhumā puriso muñcitvā paccavekkheyya ime sālī ime
vīhī ime muggā ime māsā ime tilā ime taṇḍulāti evameva
kho bhikkhave bhikkhu imameva kāyaṁ uddhaṁ pādatalā adho kesamatthakā
tacapariyantaṁ pūrannānappakārassa asucino paccavekkhati atthi imasmiṁ
kāye kesā lomā nakhā dantā taco maṁsaṁ nahārū aṭṭhī aṭṭhimiñjaṁ
vakkaṁ hadayaṁ yakanaṁ kilomakaṁ pihakaṁ papphāsaṁ antaṁ antaguṇaṁ udariyaṁ
karīsaṁ pittaṁ semhaṁ pubbo lohitaṁ sedo medo assu vasā
kheḷo siṅghāṇikā lasikā muttanti. Tassa evaṁ appamattassa
ātāpino pahitattassa viharato ye gehasitā sarasaṅkappā te
pahīyanti. Tesaṁ pahānā ajjhattameva cittaṁ santiṭṭhati
sannisīdati ekodibhoti samādhiyati evampi bhikkhave bhikkhu kāyagataṁ
satiṁ <pb ed="P" n="3.91" set="M"/>bhāveti.
<p n="298"/>Puna caparaṁ bhikkhave bhikkhu imameva kāyaṁ yathāṭhitaṁ
yathāpaṇihitaṁ dhātuso paccavekkhati atthi imasmiṁ kāye paṭhavīdhātu
āpodhātu tejodhātu vāyodhātūti. Seyyathāpi bhikkhave dakkho
goghātako vā goghātakantevāsī vā gāviṁ vadhitvā cātummahāpathe
vilaso <note n="1">Po. Ma. bilaso vibhajitvā.</note> paṭivibhajitvā nisinno assa evameva kho bhikkhave bhikkhu
imameva kāyaṁ yathāṭhitaṁ yathāpaṇihitaṁ dhātuso paccavekkhati atthi
imasmiṁ kāye paṭhavīdhātu āpodhātu tejodhātu vāyodhātūti.
Tassa evaṁ appamattassa ātāpino pahitattassa viharato ye
<pb n="3.207"/>
Gehasitā sarasaṅkappā te pahīyanti. Tesaṁ pahānā ajjhattameva
cittaṁ santiṭṭhati sannisīdati ekodibhoti samādhiyati evampi bhikkhave
bhikkhu kāyagataṁ satiṁ bhāveti.
<p n="299"/>Puna caparaṁ bhikkhave bhikkhu seyyathāpi passeyya sarīraṁ
sīvathikāya chaḍḍitaṁ ekāhamataṁ vā dvīhamataṁ vā tīhamataṁ vā uddhumātakaṁ
vinīlakaṁ vipubbakajātaṁ. So imameva kāyaṁ upasaṁharati
ayampi kho kāyo evaṁdhammo evaṁbhāvī evaṁanatītoti. Tassa
evaṁ appamattassa ātāpino pahitattassa viharato ye gehasitā
sarasaṅkappā te pahīyanti. Tesaṁ pahānā ajjhattameva cittaṁ
santiṭṭhati sannisīdati ekodibhoti samādhiyati evampi bhikkhave
bhikkhu kāyagataṁ satiṁ bhāveti.
<p n="300"/>Puna caparaṁ bhikkhave bhikkhu seyyathāpi passeyya sarīraṁ
sīvathikāya chaḍḍitaṁ kākehi vā khajjamānaṁ gijjhehi vā khajjamānaṁ
kulalehi vā khajjamānaṁ suvāṇehi vā khajjamānaṁ siṅgālehi vā
khajjamānaṁ vividhehi vā pāṇakajātehi khajjamānaṁ. So imameva
kāyaṁ upasaṁharati ayampi kho kāyo evaṁdhammo evaṁbhāvī
evaṁanatītoti. Tassa evaṁ appamattassa .pe. Evampi bhikkhave
bhikkhu <pb ed="P" n="3.92" set="M"/>kāyagataṁ satiṁ bhāveti.
<p n="301"/>Puna caparaṁ bhikkhave bhikkhu seyyathāpi passeyya sarīraṁ
sīvathikāya chaḍḍitaṁ aṭṭhisaṅkhalikaṁ samaṁsalohitaṁ nahārusambandhaṁ ...
<pb n="3.208"/>
Aṭṭhisaṅkhalikaṁ nimmaṁsalohitamakkhitaṁ nahārusambandhaṁ ... Aṭṭhisaṅkhalikaṁ
apagatamaṁsalohitaṁ nahārusambandhaṁ ... Aṭṭhikāni apagatanahārusambandhāni
disā vidisā vikkhittāni aññena hatthaṭṭhikaṁ aññena pādaṭṭhikaṁ
aññena jaṅghaṭṭhikaṁ aññena ūruṭṭhikaṁ aññena kaṭiṭṭhikaṁ aññena
piṭṭhikaṇṭakaṭṭhikaṁ ... Aññena sīsakaṭāhaṁ. So imameva kāyaṁ upasaṁharati
ayampi kho kāyo evaṁdhammo evaṁbhāvī evaṁanatītoti. Tassa
evaṁ appamattassa .pe. Evampi bhikkhave bhikkhu kāyagataṁ satiṁ
bhāveti.
<p n="302"/>Puna caparaṁ bhikkhave bhikkhu seyyathāpi passeyya sarīraṁ
sīvathikāya chaḍḍitaṁ aṭṭhikāni setāni saṅkhavaṇṇūpanibhāni <note n="1">Po. Ma. saṅkhavaṇṇapaṭibhāgāni.</note> ... Aṭṭhikāni
puñjakitāni <note n="2">Yu. puñjakajātāni.</note> terovassikāni ... Aṭṭhikāni pūtīni cuṇṇakajātāni.
So imameva kāyaṁ upasaṁharati ayampi kho kāyo evaṁdhammo
evaṁbhāvī evaṁanatītoti. Tassa evaṁ appamattassa .pe.
Evampi kho bhikkhave bhikkhu kāyagataṁ satiṁ bhāveti.
<p n="303"/>Puna caparaṁ bhikkhave bhikkhu vivicceva kāmehi vivicca
akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ
upasampajja viharati. So imameva kāyaṁ vivekajena pītisukhena abhisanneti
parisanneti paripūreti parippharati nāssa kiñci sabbāvato kāyassa
vivekajena pītisukhena apphutaṁ hoti. Seyyathāpi bhikkhave dakkho
nahāpako vā nahāpakantevāsī vā kaṁsathāle nahānīyacuṇṇāni
<pb n="3.209"/>
Ākīritvā udakena paripphosakaṁ paripphosakaṁ sanneyya. Sāssa <note n="1">Po. Ma. sāyaṁ.</note>
nahānīyapiṇḍi senhānuggatā senhaparetā santarabāhirā phuṭṭhā
snehena <note n="2">Ma. Yu. etthantare nasaddo atathi.</note> <pb ed="P" n="3.93" set="M"/>ca paggharanī evameva kho bhikkhave bhikkhu imameva kāyaṁ
vivekajena pītisukhena abhisanneti parisanneti paripūreti parippharati
nāssa kiñci sabbāvato kāyassa vivekajena pītisukhena apphutaṁ
hoti. Tassa evaṁ appamattassa .pe. Evampi bhikkhave bhikkhu
kāyagataṁ satiṁ bhāveti.
<p n="304"/>Puna caparaṁ bhikkhave bhikkhu vitakkavicārānaṁ vūpasamā .pe.
Dutiyaṁ jhānaṁ upasampajja viharati. So imameva kāyaṁ samādhijena
pītisukhena abhisanneti parisanneti paripūreti parippharati nāssa kiñci
sabbāvato kāyassa samādhijena pītisukhena apphutaṁ hoti. Seyyathāpi
bhikkhave udakarahado ubbhidodako <note n="3">Po. assa.  Ma. Yu. tassa.</note> nevassa puratthimāya disāya
udakassāyamukhaṁ na pacchimāya disāya udakassāyamukhaṁ na uttarāya
disāya udakassāyamukhaṁ na dakkhiṇāya disāya udakassāyamukhaṁ. Devo
ca <note n="4">Ma. nasaddo atthi.</note> kālena kālaṁ sammādhāraṁ anuppaveccheyya. Atha kho tasmā <note n="5">Ma. Yu. vasaddo atthi.</note>
udakarahadā sītā vāridhārā ubbhijjitvā tameva udakarahadaṁ sītena
vārinā abhisanneyya parisanneyya paripūreyya paripphareyya nāssa
kiñci sabbāvato udakarahadassa sītena vārinā apphutaṁ assa evameva
kho bhikkhave bhikkhu imameva kāyaṁ samādhijena pītisukhena abhisanneti
parisanneti paripūreti parippharati nāssa kiñci sabbāvato kāyassa
<pb n="3.210"/>
Samādhijena pītisukhena apphutaṁ hoti. Tassa evaṁ appamattassa
.pe. Evampi bhikkhave bhikkhu kāyagataṁ satiṁ bhāveti.
<p n="305"/>Puna caparaṁ bhikkhave bhikkhu pītiyā ca virāgā .pe.
Tatiyaṁ jhānaṁ upasampajja viharati. So imameva kāyaṁ nippītikena
sukhena abhisanneti parisanneti paripūreti parippharati nāssa kiñci
sabbāvato kāyassa nippītikena sukhena apphutaṁ hoti. Seyyathāpi
bhikkhave uppaliniyaṁ vā paduminiyaṁ vā puṇḍarīkiniyaṁ vā appekaccāni
uppalāni vā padumāni vā puṇḍarīkāni <pb ed="P" n="3.94" set="M"/>vā udake jātāni udake
sambandhāni <note n="1">Ma. Yu. saṁvaḍḍhāni.</note> udakānuggatāni antonimmuggapositāni <note n="2">Ma. Yu. ...posīni tāni.</note> yāva ca aggā
yāva ca mūlā sītena vārinā abhisannāni parisannāni paripūrāni
paripphutāni nāssa kiñci sabbāvataṁ uppalānaṁ vā padumānaṁ vā
puṇḍarīkānaṁ vā sītena vārinā apphutaṁ assa evameva kho bhikkhave
bhikkhu imameva kāyaṁ nippītikena sukhena abhisanneti parisanneti paripūreti
parippharati nāssa kiñci sabbāvato kāyassa nippītikena sukhena
apphutaṁ hoti. Tassa evaṁ appamattassa .pe. Evampi bhikkhave
bhikkhu kāyagataṁ satiṁ bhāveti.
<p n="306"/>Puna caparaṁ bhikkhave bhikkhu sukhassa ca pahānā .pe.
Catutthaṁ jhānaṁ upasampajja viharati. So imameva kāyaṁ parisuddhena
cetasā pariyodātena pharitvā nisinno hoti tassa <note n="3">Po. Ma. nāssa.</note> kiñci sabbāvato
kāyassa parisuddhena cetasā pariyodātena apphutaṁ hoti. Seyyathāpi
<pb n="3.211"/>
Bhikkhave puriso odātena vatthena sasīsaṁ pārupitvā nisinno assa
nāssa kiñci sabbāvato kāyassa odātena vatthena apphutaṁ assa
evameva kho bhikkhave bhikkhu imameva kāyaṁ parisuddhena cetasā pariyodātena
pharitvā nisinno hoti nāssa kiñci sabbāvato kāyassa
parisuddhena cetasā pariyodātena apphutaṁ hoti. Tassa evaṁ appamattassa
ātāpino pahitattassa viharato ye gehasitā sarasaṅkappā
te pahīyanti. Tesaṁ pahānā ajjhattameva cittaṁ
santiṭṭhati sannisīdati ekodibhoti samādhiyati evampi bhikkhave bhikkhu
kāyagataṁ satiṁ bhāveti.
<p n="307"/>Yassakassaci bhikkhave kāyagatā sati bhāvitā bahulīkatā
antogadhā tassa <note n="1">Ma. vāssa.</note> kusalā dhammā yekeci vijjābhāgiyā. Seyyathāpi
bhikkhave yassakassaci mahāsamuddo cetasā phuṭo antogadhā tassa
kunnadiyo yākāci samuddaṅgamā evameva kho bhikkhave yassakassaci
kāyagatā sati bhāvitā bahulīkatā antogadhā tassa kusalā dhammā
yekeci vijjābhāgiyā.
<p n="308"/>Yassakassaci bhikkhave kāyagatā sati abhāvitā abahulīkatā
labhati tassa māro otāraṁ labhati tassa māro ārammaṇaṁ.
Seyyathāpi bhikkhave puriso garukaṁ silāguḷaṁ allamattikāpuñje
pakkhipeyya. Taṁ kiṁ maññatha bhikkhave <pb ed="P" n="3.95" set="M"/>api nu taṁ garukaṁ silāguḷaṁ
allamattikāpuñje labhetha otāranti. Evaṁ bhante. Evameva
<pb n="3.212"/>
Kho bhikkhave yassakassaci kāyagatā sati abhāvitā abahulīkatā labhati
tassa māro otāraṁ labhati tassa māro ārammaṇaṁ.
<p n="309"/>Seyyathāpi bhikkhave sukkhaṁ kaṭṭhaṁ koḷāpaṁ. Atha puriso
āgaccheyya uttarāraṇiṁ ādāya aggiṁ abhinibbattessāmi tejodhātuṁ <note n="1">Ma. Yu. tejopātukarissamīti.</note>
karissāmīti. Taṁ kiṁ maññatha bhikkhave api nu so puriso amuṁ sukkhaṁ kaṭṭhaṁ
koḷāpaṁ uttarāraṇiṁ ādāya abhimatthento <note n="2">Ma. abhimanuthenuto.</note> aggiṁ abhinibbatteyya
tejodhātuṁ kareyyāti. Evaṁ bhante. Evameva kho bhikkhave
yassakassaci kāyagatā sati abhāvitā abahulīkatā labhati tassa māro
otāraṁ labhati tassa māro ārammaṇaṁ.
<p n="310"/>Seyyathāpi bhikkhave udakamaṇiko ritto tuccho ādhāre
ṭhapito. Atha puriso āgaccheyya udakabhāraṁ ādāya. Taṁ kiṁ
maññatha bhikkhave api nu so puriso labhetha udakassa nikkhepananti.
Evaṁ bhante. Evameva kho bhikkhave yassakassaci kāyagatā
sati abhāvitā abahulīkatā labhati tassa māro otāraṁ labhati
tassa māro ārammaṇaṁ.
<p n="311"/>Yassakassaci bhikkhave kāyagatā sati bhāvitā bahulīkatā
na tassa labhati māro otāraṁ na tassa labhati māro ārammaṇaṁ.
Seyyathāpi bhikkhave puriso lahukaṁ suttaguḷaṁ sabbasāramaye aggaḷaphalake
pakkhipeyya. Taṁ kiṁ maññatha bhikkhave api nu so puriso
taṁ lahukaṁ suttaguḷaṁ sabbasāramaye aggaḷaphalake labhetha otāranti.
<pb n="3.213"/>
No hetaṁ bhante. Evameva kho bhikkhave yassakassaci kāyagatā sati
bhāvitā bahulīkatā na tassa labhati māro otāraṁ na tassa labhati
māro ārammaṇaṁ.
<p n="312"/>Seyyathāpi bhikkhave allaṁ kaṭṭhaṁ sasnehaṁ. Atha puriso
āgaccheyya uttarāraṇiṁ <pb ed="P" n="3.96" set="M"/>ādāya aggiṁ abhinibbattessāmi tejodhātuṁ
karissāmīti. Taṁ kiṁ maññatha bhikkhave api nu so puriso
amuṁ allaṁ kaṭṭhaṁ sasnehaṁ uttarāraṇiṁ ādāya abhimatthento aggiṁ
abhinibbatteyya tejodhātuṁ kareyyāti. No hetaṁ bhante. Evameva
kho bhikkhave yassakassaci kāyagatā sati bhāvitā bahulīkatā na tassa
labhati māro otāraṁ na tassa labhati māro ārammaṇaṁ.
<p n="313"/>Seyyathāpi bhikkhave udakamaṇiko pūro udakassa samatittiko
kākapeyyo ādhāre ṭhapito. Atha puriso āgaccheyya udakabhāraṁ
ādāya. Taṁ kiṁ maññatha bhikkhave api nu so puriso labhetha
udakassa nikkhepananti. No hetaṁ bhante. Evameva kho bhikkhave
yassakassaci kāyagatā sati bhāvitā bahulīkatā na tassa labhati
māro otāraṁ na tassa labhati māro ārammaṇaṁ.
<p n="314"/>Yassakassaci bhikkhave kāyagatā sati bhāvitā bahulīkatā
so yassa yassa abhiññāsacchikaraṇīyassa dhammassa cittaṁ abhininnāmeti
abhiññāsacchikiriyāya tatra tatreva sakkhibyataṁ <note n="1">Po. sakkhitabbataṁ. Ma. sakkhibhabbataṁ.</note> pāpuṇāti
sati satiāyatane. Seyyathāpi bhikkhave udakamaṇiko pūro udakassa
<pb n="3.214"/>
Samatittiko kākapeyyo ādhāre ṭhapito. Tamenaṁ balavā puriso
yato yato āpajjeyya <note n="1">Po. ālimpaccheyya. Ma. āviñcheyya. Yu. āvajjeyya.</note> āgaccheyya udakanti. Evaṁ bhante.
Evameva kho bhikkhave yassakassaci kāyagatā sati bhāvitā bahulīkatā
so yassa yassa abhiññāsacchikaraṇīyassa dhammassa cittaṁ
abhininnāmeti abhiññāsacchikiriyāya tatra tatreva sakkhibyataṁ
pāpuṇāti sati satiāyatane.
<p n="315"/>Seyyathāpi bhikkhave same bhūmibhāge caturassā pokkharaṇī <note n="2">Ma. etthantare  assāti dissati.</note>
āḷibaddhā pūrā udakassa samatittikā kākapeyyā. Tamenaṁ balavā
puriso yato yato āḷiṁ paccheyya <note n="3">Sī. muñceyya.</note> āgaccheyya udakanti. Evaṁ
bhante. Evameva kho bhikkhave yassakassaci kāyagatā sati bhāvitā
bahulīkatā so yassa yassa abhiññāsacchikaraṇīyassa dhammassa
cittaṁ abhininnāmeti abhiññāsacchikiriyāya tatra tatreva sakkhibyataṁ
pāpuṇāti sati satiāyatane.
<p n="316"/>Seyyathāpi bhikkhave subhūmiyaṁ cātummahāpathe ājaññaratho
yutto assa ṭhito ubhantarapaṭodo <note n="4">Sī. odhastapaṭodo. </note>. Tamenaṁ dakkho yoggācariyo
assadammasārathi abhirūhitvā vāmena hatthena rasmiyo gahetvā
dakkhiṇena hatthena paṭodaṁ gahetvā yadicchakaṁ <note n="5">Po. Ma. yenicchakaṁ.</note> yadicchakaṁ sāreyya <note n="6">Po. sāreyyāti. Ma. lāreyyāpi paccāsāreyyāpi.</note>
evameva kho bhikkhave yassakassaci kāyagatā sati bhāvitā bahulīkatā
so yassa yassa abhiññāsacchikaraṇīyassa dhammassa cittaṁ abhininnāmeti
<pb n="3.215"/>
Abhiññāsacchikiriyāya tatra tatreva sakkhibyataṁ pāpuṇāti sati
satiāyatane.
<p n="317"/>Kāyagatāya bhikkhave satiyā āsevitāya bhāvitāya bahulīkatāya
yānīkatāya vatthukatāya anuṭṭhitāya paricitāya susamāraddhāya
ime dasānisaṁsā pāṭikaṅkhā <note n="1">Yu. etthantare katame dasāti dissanti.</note> aratiratisaho hoti na ca taṁ arati
sahati uppannaṁ aratiṁ abhibhuyya viharati. Bhayabheravasaho hoti na
ca taṁ bhayabheravaṁ sahati uppannaṁ bhayabheravaṁ abhibhuyya viharati.
Khamo hoti sītassa uṇhassa jighacchāya pipāsāya ḍaṁsamakasavātātapasiriṁsapasamphassānaṁ
duruttānaṁ durāgatānaṁ vacanapathānaṁ uppannānaṁ
sārīrikānaṁ vedanānaṁ dukkhānaṁ tippānaṁ kharānaṁ kaṭukānaṁ asātānaṁ
amanāpānaṁ pāṇaharānaṁ <pb ed="P" n="3.98" set="M"/>adhivāsikajātiko hoti. Catunnaṁ jhānānaṁ
ābhicetasikānaṁ diṭṭhadhammasukhavihārānaṁ nikāmalābhī hoti akicchalābhī hoti
akasiralābhī hoti. So anekavihitaṁ iddhividhaṁ paccanubhoti ekopi
hutvā bahudhā hoti bahudhāpi hutvā eko hoti āvibhāvaṁ
.pe. Yāva brahmalokāpi kāyena <note n="2">Ma. vasaṁ vatteti.</note> saṁvatteti. Dibbāya
sotadhātuyā visuddhāya atikkantamānusikāya ubho sadde suṇāti dibbe
ca mānuse ca ye dūre santike. Parasattānaṁ parapuggalānaṁ cetasā
ceto paricca pajānāti sarāgaṁ vā cittaṁ sarāgaṁ cittanti
pajānāti vītarāgaṁ vā cittaṁ .p. Sadosaṁ vā cittaṁ ... Vītadosaṁ
vā cittaṁ ... Samohaṁ vā cittaṁ ... Vītamohaṁ vā cittaṁ ... Saṅkhittaṁ
<pb n="3.216"/>
Vā cittaṁ ... Vikkhittaṁ vā cittaṁ ... Mahaggataṁ vā cittaṁ ... Amahaggataṁ
vā cittaṁ ... Sauttaraṁ vā cittaṁ ... Anuttaraṁ vā cittaṁ ... Samāhitaṁ
vā cittaṁ ... Asamāhitaṁ vā cittaṁ ... Vimuttaṁ vā cittaṁ ... Avimuttaṁ
vā cittaṁ avimuttaṁ cittanti <pb ed="P" n="3.99" set="M"/>pajānāti. So anekavihitaṁ
pubbenivāsaṁ anussarati seyyathīdaṁ ekampi jātiṁ dvepi jātiyo
.pe. Iti sākāraṁ sauddesaṁ anekavihitaṁ pubbenivāsaṁ anussarati.
Dibbena cakkhunā visuddhena atikkantamānusakena satte passati cavamāne
upapajjamāne hīne paṇīte suvaṇṇe dubbaṇṇe sugate duggate
.pe. Yathākammūpage satte pajānāti. Āsavānaṁ khayā anāsavaṁ
cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā
upasampajja viharatīti. Kāyagatāya bhikkhave satiyā āsevitāya
bhāvitāya bahulīkatāya yānīkatāya vatthukatāya anuṭṭhitāya paricitāya
susamāraddhāya ime dasānisaṁsā pāṭikaṅkhāti.
Idamavoca bhagavā attamanā te bhikkhū bhagavato bhāsitaṁ
abhinandunti.
Kāyagatāsatisuttaṁ niṭṭhitaṁ navamaṁ.
</xml>