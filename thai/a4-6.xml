<xml src="a4-6.xml">
<readunit id="a4-6">(6) 1. puññābhisandavaggo</readunit>
<p rend="subhead" sid="1">1, paṭhamapuññābhisandasuttaṃ</p>
<pb n="4.71"/>
Dutiyapaṇṇāsako
puññābhisandavaggo paṭhamo
<p n="51"/>Cattārome bhikkhave puññābhisandā kusalābhisandā sukhassāhārā
sovaggikā sukhavipākā saggasaṁvattanikā iṭṭhāya kantāya
manāpāya hitāya sukhāya saṁvattanti katame cattāro yassa bhikkhave
bhikkhu cīvaraṁ paribhuñjamāno appamāṇaṁ cetosamādhiṁ upasampajja viharati
appamāṇo tassa puññābhisando kusalābhisando sukhassāhāro sovaggiko
sukhavipāko saggasaṁvattaniko iṭṭhāya kantāya manāpāya hitāya
sukhāya saṁvattati yassa bhikkhave bhikkhu piṇḍapātaṁ paribhuñjamāno ...
Yassa bhikkhave bhikkhu senāsanaṁ paribhuñjamāno ... Yassa bhikkhave bhikkhu
gilānapaccayabhesajjaparikkhāraṁ paribhuñjamāno appamāṇaṁ cetosamādhiṁ
upasampajja viharati appamāṇo tassa puññābhisando kusalābhisando
sukhassāhāro sovaggiko sukhavipāko saggasaṁvattaniko iṭṭhāya kantāya
manāpāya hitāya sukhāya saṁvattati ime kho bhikkhave cattāro
puññābhisandā kusalābhisandā sukhassāhārā sovaggikā sukhavipākā
saggasaṁvattanikā iṭṭhāya kantāya manāpāya hitāya sukhāya saṁvattanti.
Imehi ca pana bhikkhave catūhi puññābhisandehi kusalābhisandehi samannāgatassa
ariyasāvakassa na sukaraṁ puññassa pamāṇaṁ gahetuṁ <note n="1">Po. gaṇetuṁ.</note> ettako
puññābhisando kusalābhisando sukhassāhāro sovaggiko sukhavipāko
<pb n="4.72"/>
Saggasaṁvattaniko iṭṭhāya kantāya manāpāya hitāya sukhāya saṁvattatīti athakho
asaṅkheyyo appameyyo mahāpuññakkhandhotveva saṅkhaṁ <note n="1">Po. Ma. saṅkhyaṁ.</note> gacchati
seyyathāpi bhikkhave mahāsamudde na sukaraṁ udakassa pamāṇaṁ gahetuṁ <note n="2">Po. gaṇetuṁ.</note>
ettakāni udakāḷhakānīti vā ettakāni udakāḷhakasatānīti vā
ettakāni udakāḷhakasahassānīti vā ettakāni udakāḷhakasatasahassānīti
vā athakho asaṅkheyyo appameyyo mahāudakakkhandhotveva saṅkhaṁ
gacchati evameva kho bhikkhave imehi catūhi puññābhisandehi kusalābhisandehi
samannāgatassa ariyasāvakassa na sukaraṁ puññassa pamāṇaṁ
gahetuṁ ettako puññābhisando kusalābhisando sukhassāhāro
sovaggiko sukhavipāko saggasaṁvattaniko iṭṭhāya kantāya manāpāya
hitāya sukhāya saṁvattatīti athakho asaṅkheyyo appameyyo
mahāpuññakkhandhotveva saṅkhaṁ gacchatīti.
Mahodadhiṁ aparimitaṁ mahāsaraṁ
bahubheravaṁ ratanagaṇānamālayaṁ <note n="3">Ma. ratanavarānamālayaṁ. </note>
najjo yathā macchagaṇasaṅghasevitā <note n="4">Ma. Yu. naragaṇasaṅghasevitā.</note>
puthū savantī upayanti sāgaraṁ.
Evaṁ naraṁ annadapānavatthadaṁ
seyyānisajjattharaṇassa dāyakaṁ
puññassa dhārā upayanti paṇḍitaṁ
najjo yathā vārivahāva sāgaranti.
<p rend="subhead" sid="2">2, dutiyapuññābhisandasuttaṃ</p>
<pb n="4.73"/>
<p n="52"/>Cattārome bhikkhave puññābhisandā kusalābhisandā sukhassāhārā
sovaggikā sukhavipākā saggasaṁvattanikā iṭṭhāya kantāya
manāpāya hitāya sukhāya saṁvattanti katame cattāro idha bhikkhave
ariyasāvako buddhe aveccappasādena samannāgato hoti itipi so
bhagavā arahaṁ sammāsambuddho vijjācaraṇasampanno sugato lokavidū anuttaro
purisadammasārathi satthā devamanussānaṁ buddho bhagavāti ayaṁ bhikkhave
paṭhamo puññābhisando kusalābhisando sukhassāhāro sovaggiko sukhavipāko
saggasaṁvattaniko iṭṭhāya kantāya manāpāya hitāya sukhāya
saṁvattati. Puna caparaṁ bhikkhave ariyasāvako dhamme aveccappasādena
samannāgato hoti svākkhāto bhagavatā dhammo sandiṭṭhiko akāliko
ehipassiko opanayiko paccattaṁ veditabbo viññūhīti ayaṁ bhikkhave
dutiyo puññābhisando kusalābhisando sukhassāhāro sovaggiko sukhavipāko
saggasaṁvattaniko iṭṭhāya kantāya manāpāya hitāya sukhāya
saṁvattati. Puna caparaṁ bhikkhave ariyasāvako saṅghe aveccappasādena
samannāgato hoti supaṭipanno bhagavato sāvakasaṅgho ujupaṭipanno
bhagavato sāvakasaṅgho ñāyapaṭipanno bhagavato sāvakasaṅgho sāmīcipaṭipanno
bhagavato sāvakasaṅgho yadidaṁ cattāri purisayugāni aṭṭha
purisapuggalā esa bhagavato sāvakasaṅgho āhuneyyo pāhuneyyo
dakkhiṇeyyo añjalikaraṇīyo anuttaraṁ puññakkhettaṁ lokassāti ayaṁ
bhikkhave tatiyo puññābhisando kusalābhisando sukhassāhāro sovaggiko
<pb n="4.74"/>
Sukhavipāko saggasaṁvattaniko iṭṭhāya kantāya manāpāya hitāya sukhāya
saṁvattati. Puna caparaṁ bhikkhave ariyasāvako <pb ed="P" n="2.57" set="A"/>ariyakantehi sīlehi
samannāgato hoti akhaṇḍehi acchiddehi asabalehi akammāsehi
bhujissehi viññūpasatthehi aparāmaṭṭhehi samādhisaṁvattanikehi ayaṁ
bhikkhave catuttho puññābhisando kusalābhisando sukhassāhāro sovaggiko
sukhavipāko saggasaṁvattaniko iṭṭhāya kantāya manāpāya hitāya
sukhāya saṁvattati. Ime kho bhikkhave cattāro puññābhisandā kusalābhisandā
sukhassāhārā sovaggikā sukhavipākā saggasaṁvattanikā iṭṭhāya
kantāya manāpāya hitāya sukhāya saṁvattantīti.
Yassa saddhā tathāgate acalā supatiṭṭhitā
sīlañca yassa kalyāṇaṁ ariyakantaṁ pasaṁsitaṁ
saṅghe pasādo yassatthi ujubhūtañca dassanaṁ
adaḷiddoti taṁ āhu amoghaṁ tassa jīvitaṁ.
Tasmā saddhañca sīlañca pasādaṁ dhammadassanaṁ
anuyuñjetha medhāvī saraṁ buddhānasāsananti.
<p rend="subhead" sid="3">3, paṭhamasaṃvāsasuttaṃ</p>
<p n="53"/>Ekaṁ samayaṁ bhagavā antarā ca madhuraṁ antarā ca verañjaṁ
addhānamaggapaṭipanno hoti. Sambahulāpi gahapatī ca gahapatāniyo ca
antarā ca madhuraṁ antarā ca verañjaṁ addhānamaggapaṭipannā honti.
Athakho bhagavā maggā okkamma aññatarasmiṁ rukkhamūle <note n="1">Yu. paññatte āsane.</note> nisīdi.
<pb n="4.75"/>
Addasaṁsu kho te <note n="1">Ma. Yu. ayaṁ pāṭho natthi.</note> gahapatī ca gahapatāniyo ca bhagavantaṁ aññatarasmiṁ
rukkhamūle nisinanaṁ disvā yena bhagavā tenupasaṅkamiṁsu upasaṅkamitvā
bhagavantaṁ abhivādetvā ekamantaṁ nisīdiṁsu. Ekamantaṁ nisinne kho te
gahapatī ca gahapatāniyo ca bhagavā etadavoca cattārome gahapatayo
saṁvāsā katame cattāro chavo chavāya saddhiṁ saṁvasati chavo deviyā
saddhiṁ saṁvasati devo chavāya saddhiṁ saṁvasati devo <pb ed="P" n="2.58" set="A"/>deviyā saddhiṁ
saṁvasati. Kathañca gahapatayo chavo chavāya saddhiṁ saṁvasati idha gahapatayo
sāmiko hoti pāṇātipātī adinnādāyī kāmesu micchācārī musāvādī
surāmerayamajjapamādaṭṭhāyī dussīlo pāpadhammo maccheramalapariyuṭṭhitena
cetasā agāraṁ ajjhāvasati akkosakaparibhāsako samaṇabrāhmaṇānaṁ
bhariyāpissa hoti pāṇātipātinī adinnādāyinī kāmesu micchācārinī
musāvādinī surāmerayamajjapamādaṭṭhāyinī dussīlā pāpadhammā
maccheramalapariyuṭṭhitenacetasā agāraṁ ajjhāvasati akkosikaparibhāsikā
samaṇabrāhmaṇānaṁ evaṁ kho gahapatayo chavo chavāya saddhiṁ saṁvasati.
Kathañca gahapatayo chavo deviyā saddhiṁ saṁvasati idha gahapatayo sāmiko
hoti pāṇātipātī .pe. Surāmerayamajjapamādaṭṭhāyī dussīlo pāpadhammo
maccheramalapariyuṭṭhitena cetasā agāraṁ ajjhāvasati akkosakaparibhāsako
samaṇabrāhmaṇānaṁ bhariyā ca khvassa hoti pāṇātipātā
paṭiviratā adinnādānā paṭiviratā kāmesu micchārā paṭiviratā musāvādā
paṭiviratā surāmerayamajjapamādaṭṭhānā paṭiviratā sīlavatī kalyāṇadhammā
<pb n="4.76"/>
Vigatamalamaccherena cetasā agāraṁ ajjhāvasati anakkosikaparibhāsikā
samaṇabrāhmaṇānaṁ evaṁ kho gahapatayo chavo deviyā saddhiṁ saṁvasati.
Kathañca gahapatayo devo chavāya saddhiṁ saṁvasati idha gahapatayo
sāmiko hoti pāṇātipātā paṭivirato adinnādānā paṭivirato kāmesu
micchācārā paṭivirato musāvādā paṭivirato surāmerayamajjapamādaṭṭhānā
paṭivirato sīlavā kalyāṇadhammo vigatamalamaccherena cetasā agāraṁ
ajjhāvasati anakkosakaparibhāsako samaṇabrāhmaṇānaṁ bhariyā ca khvassa
hoti pāṇātipātinī .pe. Surāmerayamajjapamādaṭṭhāyinī dussīlā
pāpadhammā maccheramalapariyuṭṭhitena cetasā agāraṁ ajjhāvasati
akkosikaparibhāsikā samaṇabrāhmaṇānaṁ evaṁ kho gahapatayo devo chavāya
saddhiṁ saṁvasati. Kathañca gahapatayo devo deviyā saddhiṁ saṁvasati idha
gahapatayo sāmiko hoti pāṇātipātā paṭivirato .pe. Surāmeraya-
majjapamādaṭṭhānā paṭivirato sīlavā kalyāṇadhammo vigatamalamaccherena
cetasā agāraṁ ajjhāvasati anakkosakaparibhāsako samaṇabrāhmaṇānaṁ
bhariyāpissa hoti pāṇātipātā paṭiviratā .pe. Surāmerayamajjapamādaṭṭhānā
paṭiviratā sīlavatī kalyāṇadhammā vigatamalamaccherena cetasā
agāraṁ ajjhāvasati anakkosikaparibhāsikā samaṇabrāhmaṇānaṁ evaṁ <pb ed="P" n="2.59" set="A"/>kho
gahapatayo devo deviyā saddhiṁ saṁvasati. Ime kho gahapatayo cattāro
saṁvāsāti.
Ubho ca honti dussīlā kadariyā paribhāsakā
<pb n="4.77"/>
Te honti jānipatayo chavā saṁvāsamāgatā.
Sāmiko hoti dussīlo kadariyo paribhāsako
bhariyā sīlavatī hoti vadaññū vītamaccharā
sāpi devī saṁvasati chavena patinā saha.
Sāmiko sīlavā hoti vadaññū vītamaccharo
bhariyā <note n="1">Po. Yu. bhariyāssa.</note> hoti dussīlā kadariyā paribhāsikā
sāpi chavā saṁvasati devena patinā saha.
Ubho saddhā vadaññū ca saññatā dhammajīvino
te honti jānipatayo aññamaññaṁ piyaṁ vadā
atthā sampacurā honti phāsukaṁ upajāyati
amittā dummanā honti ubhinnaṁ samasīlinaṁ
idha dhammaṁ caritvāna samasīlabbatā ubho
nandino devalokasmiṁ modanti kāmakāminoti.
<p rend="subhead" sid="4">4, dutiyasaṃvāsasuttaṃ</p>
<p n="54"/>Cattārome bhikkhave saṁvāsā katame cattāro chavo
chavāya saddhiṁ saṁvasati chavo deviyā saddhiṁ saṁvasati devo chavāya
saddhiṁ saṁvasati devo deviyā saddhiṁ saṁvasati. Kathañca bhikkhave chavo
chavāya saddhiṁ saṁvasati idha bhikkhave sāmiko hoti pāṇātipātī
adinnādāyī kāmesu micchācārī musāvādī pisuṇavāco pharusavāco
samphappalāpī abhijjhālu byāpannacitto micchādiṭṭhiko dussīlo pāpadhammo
maccheramalapariyuṭṭhitena cetasā agāraṁ ajjhāvasati akkosakaparibhāsako
<pb n="4.78"/>
Samaṇabrāhmaṇānaṁ bhariyāpissa hoti pāṇātipātinī adinnādāyinī
kāmesu micchācārinī musāvādinī pisuṇavācā pharusavācā samphappalāpinī
abhijjhālunī byāpannacittā micchādiṭṭhikā <pb ed="P" n="2.60" set="A"/>dussīlā pāpadhammā
maccheramalapariyuṭṭhitena cetasā agāraṁ ajjhāvasati akkosikaparibhāsikā
samaṇabrāhmaṇānaṁ evaṁ kho bhikkhave chavo chavāya saddhiṁ
saṁvasati. Kathañca bhikkhave chavo deviyā saddhiṁ saṁvasati idha bhikkhave
sāmiko hoti pāṇātipātī adinnādāyī .pe. Maccheramalapariyuṭṭhitena
cetasā agāraṁ ajjhāvasati akkosakaparibhāsako samaṇabrāhmaṇānaṁ
bhariyā ca khvassa hoti pāṇātipātā paṭiviratā adinnādānā
paṭiviratā kāmesu micchācārā paṭiviratā musāvādā paṭiviratā
pisuṇāya vācāya paṭiviratā pharusāya vācāya paṭiviratā samphappalāpā
paṭiviratā anabhijjhālunī abyāpannacittā sammādiṭṭhikā sīlavatī kalyāṇadhammā
vigatamalamaccherena cetasā agāraṁ ajjhāvasati anakkosikaparibhāsikā
samaṇabrāhmaṇānaṁ evaṁ kho bhikkhave chavo deviyā saddhiṁ
saṁvasati. Kathañca bhikkhave devo chavāya saddhiṁ saṁvasati idha bhikkhave
sāmiko hoti pāṇātipātā paṭivirato adinnādānā paṭivirato kāmesu
micchācārā paṭivirato musāvādā paṭivirato pisuṇāya vācāya paṭivirato
pharusāya vācāya paṭivirato samphappalāpā paṭivirato anabhijjhālu
abyāpannacitto sammādaṭṭhiko sīlavā kalyāṇadhammo vigatamalamaccherena
cetasā agāraṁ ajjhāvasati anakkosakaparibhāsako samaṇabrāhmaṇānaṁ
<pb n="4.79"/>
Bhariyā ca khvassa hoti pāṇātipātinī .pe. Maccheramalapariyuṭṭhitena
cetasā agāraṁ ajjhāvasati akkosikaparibhāsikā samaṇabrāhmaṇānaṁ
evaṁ kho bhikkhave devo chavāya saddhiṁ saṁvasati. Kathañca bhikkhave devo
deviyā saddhiṁ saṁvasati idha bhikkhave sāmiko hoti pāṇātipātā
paṭivirato .pe. Vigatamalamaccherena cetasā agāraṁ ajjhāvasati
anakkosakaparibhāsako samaṇabrāhmaṇānaṁ bhariyāpissa hoti pāṇātipātā
paṭiviratā .pe. Anakkosikaparibhāsikā samaṇabrāhmaṇānaṁ
evaṁ kho bhikkhave devo deviyā saddhiṁ saṁvasati. Ime kho bhikkhave
cattāro saṁvāsāti.
Ubho ca honti dussīlā kadariyā paribhāsakā
te honti jānipatayo chavā saṁvāsamāgatā.
Sāmiko hoti dussīlo kadariyo paribhāsako
bhariyā sīlavatī hoti vadaññū vītamaccharā
sāpi devī saṁvasati chavena patinā saha.
Sāmiko sīlavā hoti vadaññū vītamaccharo
bhariyā hoti dussīlā kadariyā paribhāsakā
sāpi chavā saṁvasati devena patinā saha.
Ubho saddhā vadaññū ca saññatā dhammajīvino
te honti jānipatayo aññamaññaṁ piyaṁ vadā
atthā sampacurā honti phāsukaṁ upajāyati
<pb n="4.80"/>
Amittā dummanā honti ubhinnaṁ samasīlinaṁ
idha dhammaṁ caritvāna samasīlabbatā ubho
nandino devalokasmiṁ modanti kāmakāminoti.
<p rend="subhead" sid="5">5, paṭhamasamajīvīsuttaṃ</p>
<p n="55"/>Ekaṁ samayaṁ bhagavā bhaggesu viharati suṁsumāragire bhesakaḷāvane
migadāye. Athakho bhagavā pubbaṇhasamayaṁ nivāsetvā pattacīvaramādāya
yena nakulapituno <note n="1">Po. naṁkulapituno.</note> gahapatissa nivesanaṁ tenupasaṅkami
upasaṅkamitvā paññatte āsane nisīdi. Athakho nakulapitā ca gahapati
nakulamātā ca gahapatānī yena bhagavā tenupasaṅkamiṁsu upasaṅkamitvā
bhagavantaṁ abhivādetvā ekamantaṁ nisīdiṁsu ekamantaṁ nisinno
kho nakulapitā gahapati bhagavantaṁ etadavoca yato me bhante nakulamātā
gahapatānī daharasseva daharā ānītā nābhijānāmi nakulamātaraṁ
gahapatāniṁ manasāpi aticaritā kuto pana kāyena iccheyyāma mayaṁ
bhante diṭṭhe ceva dhamme aññamaññaṁ passituṁ abhisamparāyañca aññamaññaṁ
passitunti. Nakulamātāpi kho gahapatānī bhagavantaṁ etadavoca
yatohaṁ bhante nakulapituno gahapatissa daharasseva daharā ānītā
nābhijānāmi nakulapitaraṁ gahapatiṁ manasāpi aticaritā kuto pana kāyena
iccheyyāma mayaṁ bhante diṭṭhe ceva dhamme aññamaññaṁ passituṁ
abhisamparāyañca aññamaññaṁ passitunti.
Ākaṅkheyyuṁ ce gahapatayo ubho jānipatayo diṭṭhe ceva dhamme
aññamaññaṁ passituṁ abhisamparāyañca aññamaññaṁ passituṁ ubhova <note n="2">Po. Yu. ubho ca.</note>
<pb n="4.81"/>
Assu samasaddhā samasīlā samacāgā samapaññā te diṭṭhe ceva
dhamme aññamaññaṁ passanti abhisamparāyañca aññamaññaṁ passantīti.
Ubho saddhā vadaññū ca saññatā dhammajīvino
te honti jānipatayo aññamaññaṁ piyaṁ vadā
atthā sampacurā honti phāsukaṁ upajāyati
amittā dummanā honti ubhinnaṁ samasīlinaṁ
idha dhammaṁ caritvāna samasīlabbatā ubho
nandino devalokasmiṁ modanti kāmakāminoti.
<p rend="subhead" sid="6">6, dutiyasamajīvīsuttaṃ</p>
<p n="56"/>Ākaṅkheyyuṁ ce bhikkhave ubho jānipatayo diṭṭhe ceva
dhamme aññamaññaṁ passituṁ abhisamparāyañca aññamaññaṁ passituṁ
ubhova assu samasaddhā samasīlā samacāgā samapaññā te diṭṭhe
ceva dhamme aññamaññaṁ passanti abhisamparāyañca aññamaññaṁ
passantīti.
Ubho saddhā vadaññū ca saññatā dhammajīvino
te honti jānipatayo aññamaññaṁ piyaṁ vadā
atthā sampacurā honti phāsukaṁ upajāyati
amittā dummanā honti ubhinnaṁ samasīlinaṁ
idha dhammaṁ caritvāna samasīlabbatā ubho
nandino devalokasmiṁ modanti kāmakāminoti.
<p rend="subhead" sid="7">7, suppavāsāsuttaṃ</p>
<pb n="4.82"/>
<p n="57"/>Ekaṁ samayaṁ bhagavā koḷiyesu viharati pajjanelaṁ <note n="1">Ma. pajjanikaṁ. Yu. sajjanelaṁ.</note> nāma
koliyānaṁ nigamo. Athakho bhagavā pubbaṇhasamayaṁ nivāsetvā
pattacīvaramādāya yena suppavāsāya koḷiyadhītāya nivesanaṁ tenupasaṅkami <pb ed="P" n="2.63" set="A"/>
upasaṅkamitvā paññatte āsane nisīdi. Athakho suppavāsā koḷiyadhītā
bhagavantaṁ paṇītena khādanīyena bhojanīyena sahatthā santappesi
sampavāresi athakho suppavāsā koḷiyadhītā bhagavantaṁ bhuttāviṁ
onītapattapāṇiṁ ekamantaṁ nisīdi. Ekamantaṁ nisinnaṁ kho suppavāsaṁ
koḷiyadhītaraṁ bhagavā etadavoca bhojanaṁ suppavāse dentī ariyasāvikā
paṭiggāhakānaṁ cattāri ṭhānāni deti katamāni cattāri āyuṁ deti
vaṇṇaṁ deti sukhaṁ deti balaṁ deti āyuṁ kho pana datvā
āyussa bhāginī hoti dibbassa vā mānusassa vā vaṇṇaṁ datvā
vaṇṇassa bhāginī hoti dibbassa vā mānusassa vā sukhaṁ datvā sukhassa
bhāginī hoti dibbassa vā mānusassa vā balaṁ datvā balassa bhāginī
hoti dibbassa vā mānusassa vā bhojanaṁ suppavāse dentī ariyasāvikā
paṭiggāhakānaṁ imāni cattāri ṭhānāni detīti.
Saṅkhataṁ <note n="2">Ma. Yu. susaṅkhataṁ.</note> bhojanaṁ yāva <note n="3">Po. yāvadatthaṁ.  Ma. Yu. yā dadāti.</note> deti
suciṁ paṇītaṁ rasasā upetaṁ
sā dakkhiṇā ujjugatesu dinnā
caraṇopapannesu mahaggatesu
puññena puññaṁ saṁsandamānā
<pb n="4.83"/>
Mahapphalā lokavidūna vaṇṇitā
etādisaṁ yaññamanussarantā
ye vedajātā vicaranti loke
vineyya maccheramalaṁ samūlaṁ
aninditā saggamupenti ṭhānanti.
<p rend="subhead" sid="8">8, sudattasuttaṃ</p>
<p n="58"/>Athakho anāthapiṇḍiko gahapati yena bhagavā tenupasaṅkami
upasaṅkamitvā bhagavantaṁ abhivādetvā ekamantaṁ nisīdi.
Ekamantaṁ nisinnaṁ kho anāthapiṇḍikaṁ gahapatiṁ bhagavā etadavoca
bhojanaṁ gahapati dadamāno <pb ed="P" n="2.64" set="A"/>ariyasāvako paṭiggāhakānaṁ cattāri ṭhānāni
deti katamāni cattāri āyuṁ deti vaṇṇaṁ deti sukhaṁ deti
balaṁ deti āyuṁ kho pana datvā āyussa bhāgī hoti dibbassa
vā mānusassa vā vaṇṇaṁ datvā ... Sukhaṁ datvā ... Balaṁ datvā
balassa bhāgī hoti dibbassa vā mānusassa vā bhojanaṁ gahapati
dadamāno ariyasāvako paṭiggāhakānaṁ imāni cattāri ṭhānāni detīti.
Yo saññatānaṁ paradattabhojinaṁ
kālena sakkacca dadāti bhojanaṁ
cattāri ṭhānāni anuppavecchati
āyuñca vaṇṇañca sukhaṁ balañca.
<note n="1">Po. Yu. so. Ma. āyudāyī vaṇṇadāyī.</note> Āyudāyī baladāyī sukhaṁ vaṇṇaṁ <note n="2">Ma. sukhaṁ balaṁ dado naro. Yu. sukhavaṇṇadado.</note> dado naro
dīghāyu yasavā hoti yattha yatthūpapajjatīti.
<p rend="subhead" sid="9">9, bhojanasuttaṃ</p>
<pb n="4.84"/>
<p n="59"/>Bhojanaṁ bhikkhave dadamāno dāyako paṭiggāhakānaṁ cattāri
ṭhānāni deti katamāni cattāri āyuṁ deti vaṇṇaṁ deti sukhaṁ
deti balaṁ deti āyuṁ kho pana datvā āyussa bhāgī hoti
dibbassa vā mānusassa vā vaṇṇaṁ datvā ... Sukhaṁ datvā ... Balaṁ
datvā balassa bhāgī hoti dibbassa vā mānusassa vā bhojanaṁ
bhikkhave dadamāno dāyako paṭiggāhakānaṁ imāni cattāri ṭhānāni
detīti.
Yo saññatānaṁ paradattabhojinaṁ
kālena sakkacca dadāti bhojanaṁ
cattāri ṭhānāni anuppavecchati
āyuñca vaṇṇañca sukhaṁ balañca.
Āyudāyī baladāyī sukhaṁ vaṇṇaṁ dado naro
dīghāyu <pb ed="P" n="2.65" set="A"/>yasavā hoti yattha yatthūpapajjatīti.
<p rend="subhead" sid="10">10, gihisāmīcisuttaṃ</p>
<p n="60"/>Athakho anāthapiṇḍiko gahapati yena bhagavā tenupasaṅkami
upasaṅkamitvā bhagavantaṁ abhivādetvā ekamantaṁ nisīdi. Ekamantaṁ
nisinnaṁ kho anāthapiṇḍikaṁ gahapatiṁ bhagavā etadavoca catūhi kho
gahapati dhammehi samannāgato ariyasāvako gihisāmīcipaṭipadaṁ paṭipanno
hoti yasapaṭilābhiniṁ <note n="1">Ma. Yu. yasopaṭilābhiniṁ.. ito paraṁ īdisameva.</note> saggasaṁvattanikaṁ katamehi catūhi idha gahapati
ariyasāvako bhikkhusaṅghaṁ paccupaṭṭhito hoti cīvarena bhikkhusaṅghaṁ paccupaṭṭhito
hoti piṇḍapātena bhikkhusaṅghaṁ paccupaṭṭhito hoti senāsanena
<pb n="4.85"/>
Bhikkhusaṅghaṁ paccupaṭṭhito hoti gilānapaccayabhesajjaparikkhārena.
Imehi kho gahapati catūhi dhammehi samannāgato ariyasāvako gihisāmīcipaṭipadaṁ
paṭipanno hoti yasapaṭilābhiniṁ saggasaṁvattanikanti.
Gihisāmīcipaṭipadaṁ paṭipajjanti paṇḍitā
sammaggate sīlavante cīvarena upaṭṭhitā
piṇḍapātasayanena gilānapaccayena ca
tesaṁ divā ca ratto ca sadā puññaṁ pavaḍḍhati
saggañca kamatiṭṭhānaṁ kammaṁ katvāna bhaddakanti.
Puññābhisandavaggo paṭhamo.
Tassuddānaṁ
dve puññābhisandā dvesaṁvāsā dve ca honti samajīvino
suppavāsā sudatto ca bhojanaṁ gihisāmīcīti.
</xml>