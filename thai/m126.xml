<xml src="m126.xml">
<pgroup id="m126"/>
<readunit id="m126">6. bhūmijasuttaṃ</readunit>
<pb n="3.273"/>
Bhūmijasuttaṁ <pb ed="P" n="3.138" set="M"/>
<p n="405"/>Evamme sutaṁ ekaṁ samayaṁ bhagavā rājagahe viharati
veḷuvane kalandakanivāpe. Atha kho āyasmā bhūmijo pubbaṇhasamayaṁ
nivāsetvā pattacīvaramādāya yena jayasenassa rājakumārassa nivesanaṁ
tenupasaṅkami upasaṅkamitvā paññatte āsane nisīdi. Atha kho
jayaseno rājakumāro yenāyasmā bhūmijo tenupasaṅkami upasaṅkamitvā
āyasmatā bhūmijena saddhiṁ sammodi sammodanīyaṁ kathaṁ sārāṇīyaṁ
vītisāretvā ekamantaṁ nisīdi.
<p n="406"/>Ekamantaṁ nisinno kho jayaseno rājakumāro āyasmantaṁ
bhūmijaṁ etadavoca santi bho bhūmija eke samaṇabrāhmaṇā
evaṁvādino evaṁdiṭṭhino āsañcepi karitvā brahmacariyaṁ caranti <note n="1">Yu. sabbattha carati abhabboti dissati.</note>
abhabbā phalassa adhigamāya anāsañcepi karitvā brahmacariyaṁ caranti
abhabbā phalassa adhigamāya āsañca anāsañcepi karitvā
brahmacariyaṁ caranti abhabbā phalassa adhigamāya nevāsaṁnānāsañcepi
karitvā brahmacariyaṁ caranti abhabbā phalassa adhigamāyāti idha
bhoto bhūmijassa satthā kiṁvādī kiṁdiṭṭhī <note n="2">Po. Ma. Yu. kiṁdiṭṭhīti  ayaṁ pāṭho natthi.</note> kimakkhāyīti.
<p n="407"/>Na kho metaṁ rājakumāra bhagavato sammukhā sutaṁ sammukhā
paṭiggahitaṁ ṭhānañca kho etaṁ vijjati yaṁ bhagavā evaṁ byākareyya
āsañcepi karitvā ayoniso brahmacariyaṁ caranti abhabbā phalassa
<pb n="3.274"/>
Adhigamāya anāsañcepi karitvā ayoniso brahmacariyaṁ caranti
abhabbā phalassa adhigamāya āsañca anāsañcepi karitvā ayoniso
brahmacariyaṁ caranti abhabbā phalassa adhigamāya nevāsaṁnānāsañcepi
karitvā ayoniso brahmacariyaṁ caranti abhabbā phalassa adhigamāya
āsañcepi karitvā yoniso brahmacariyaṁ caranti bhabbā phalassa
adhigamāya anāsañcepi karitvā yoniso brahmacariyaṁ caranti
bhabbā phalassa adhigamāya āsañca anāsañcepi karitvā yoniso
brahmacariyaṁ caranti bhabbā phalassa adhigamāya nevāsaṁnānāsañcepi
karitvā yoniso brahmacariyaṁ caranti bhabbā phalassa adhigamāyāti
na kho metaṁ rājakumāra bhagavato sammukhā sutaṁ sammukhā paṭiggahitaṁ
ṭhānañca kho etaṁ vijjati yaṁ bhagavā evaṁ byākareyyāti. Sace <note n="1">Ma. Yu. etthantare khosaddo atthi.</note>
bhoto bhūmijassa satthā evaṁvādī evaṁdiṭṭhī evamakkhāyī addhā
bhoto bhūmijassa satthā sabbesaṁyeva puthusamaṇabrāhmaṇānaṁ muddhānaṁ
maññe āhacca tiṭṭhatīti. Atha kho jayaseno rājakumāro
āyasmantaṁ bhūmijaṁ sakeneva thālipākena parivisi.
<p n="408"/>Atha kho āyasmā bhūmijo pacchābhattaṁ piṇḍapātapaṭikkanto
yena bhagavā tenupasaṅkami upasaṅkamitvā bhagavantaṁ
abhivādetvā ekamantaṁ nisīdi. Ekamantaṁ nisinno kho āyasmā
bhūmijo bhagavantaṁ etadavoca idhāhaṁ bhante pubbaṇhasamayaṁ nivāsetvā
pattacīvaramādāya yena jayasenassa rājakumārassa nivesanaṁ tenupasaṅkamiṁ
<pb n="3.275"/>
Upasaṅkamitvā paññatte āsane nisīdiṁ. Atha kho bhante jayaseno
rājakumāro yenāhaṁ tenupasaṅkami upasaṅkamitvā mayā saddhiṁ sammodi
sammodanīyaṁ kathaṁ sārāṇīyaṁ vītisāretvā ekamantaṁ nisīdi. Ekamantaṁ
nisinno kho bhante jayaseno rājakumāro maṁ etadavoca santi bho
bhūmija eke samaṇabrāhmaṇā evaṁvādino evaṁdiṭṭhino āsañcepi
karitvā brahmacariyaṁ caranti abhabbā phalassa adhigamāya
anāsañcepi karitvā brahmacariyaṁ caranti abhabbā phalassa adhigamāya
āsañca anāsañcepi karitvā brahmacariyaṁ caranti abhabbā phalassa
adhigamāya nevāsaṁnānāsañcepi karitvā brahmacariyaṁ caranti abhabbā
phalassa adhigamāyāti idha bhoto bhūmijassa satthā kiṁvādī kiṁdiṭṭhī
kimakkhāyīti. Evaṁ vutte ahaṁ bhante jayasenaṁ rājakumāraṁ etadavocaṁ
na kho metaṁ rājakumāra bhagavato sammukhā sutaṁ sammukhā paṭiggahitaṁ
ṭhānañca kho etaṁ vijjati yaṁ bhagavā evaṁ byākareyya āsañcepi
karitvā ayoniso brahmacariyaṁ caranti abhabbā phalassa adhigamāya
anāsañcepi karitvā ayoniso brahmacariyaṁ caranti abhabbā phalassa
adhigamāya āsañca anāsañcepi karitvā ayoniso brahmacariyaṁ
caranti abhabbā phalassa adhigamāya nevāsaṁnānāsañcepi karitvā
ayoniso brahmacariyaṁ caranti abhabbā phalassa adhigamāya āsañcepi
karitvā yoniso brahmacariyaṁ caranti bhabbā phalassa adhigamāya
anāsañcepi karitvā ... Āsañca anāsañcepi karitvā ...
<pb n="3.276"/>
Nevāsaṁnānāsañcepi karitvā yoniso brahmacariyaṁ caranti bhabbā phalassa
adhigamāyāti na kho metaṁ rājakumāra bhagavato sammukhā sutaṁ sammukhā
paṭiggahitaṁ ṭhānañca kho etaṁ vijjati yaṁ bhagavā evaṁ byākareyyāti.
Sace bhoto bhūmijassa satthā evaṁvādī evaṁdiṭṭhī evamakkhāyī addhā
bhoto bhūmijassa satthā sabbesaṁyeva puthusamaṇabrāhmaṇānaṁ muddhānaṁ
maññe āhacca tiṭṭhatīti. Kaccāhaṁ bhante evaṁ puṭṭho evaṁ
byākaramāno vuttavādī ceva bhagavato homi na ca bhagavantaṁ abhūtena
abbhācikkhāmi dhammassa cānudhammaṁ byākaromi na ca koci sahadhammiko
vādānuvādo <pb ed="P" n="3.140" set="M"/>gārayhaṭṭhānaṁ āgacchatīti.
<p n="409"/>Taggha tvaṁ bhūmija evaṁ puṭṭho evaṁ byākaramāno
vuttavādī ceva me <note n="1">Yu. bhagavatoti dissati.</note> hosi na ca maṁ abhūtena abbhācikkhasi dhammassa
cānudhammaṁ byākarosi na ca koci sahadhammiko vādānuvādo
gārayhaṭṭhānaṁ āgacchati. Ye hi keci bhūmija samaṇā vā
brāhmaṇā vā micchādiṭṭhino micchāsaṅkappā micchāvācā micchākammantā
micchāājīvā micchāvāyāmā micchāsatī micchāsamādhino
te āsañcepi karitvā brahmacariyaṁ caranti abhabbā phalassa
adhigamāya anāsañcepi karitvā brahmacariyaṁ caranti abhabbā
phalassa adhigamāya āsañca anāsañcepi karitvā brahmacariyaṁ
caranti abhabbā phalassa adhigamāya nevāsaṁnānāsañcepi karitvā
brahmacariyaṁ caranti abhabbā phalassa adhigamāya taṁ kissa hetu
<pb n="3.277"/>
Ayoniso <note n="1">Ma. Yu. sabbattha ayoni hesāti dissati.</note> bhūmija phalassa adhigamāya.
<p n="410"/>Seyyathāpi bhūmija puriso telatthiko telagavesī
telapariyesanaṁ caramāno vālikaṁ doṇiyā ākīritvā udakena paripphosakaṁ
paripphosakaṁ pīḷeyya āsañcepi karitvā vālikaṁ doṇiyā ākīritvā
udakena paripphosakaṁ paripphosakaṁ pīḷeyya abhabbo telassa adhigamāya
anāsañcepi karitvā vālikaṁ doṇiyā ākīritvā udakena paripphosakaṁ
paripphosakaṁ pīḷeyya abhabbo telassa adhigamāya āsañca
anāsañcepi karitvā vālikaṁ doṇiyā ākīritvā udakena paripphosakaṁ
paripphosakaṁ pīḷeyya abhabbo telassa adhigamāya nevāsaṁnānāsañcepi
karitvā vālikaṁ doṇiyā ākīritvā udakena paripphosakaṁ
paripphosakaṁ pīḷeyya abhabbo telassa adhigamāya taṁ kissa hetu
ayoniso bhūmija telassa adhigamāya evameva kho bhūmija ye hi
keci samaṇā vā brāhmaṇā vā micchādiṭṭhino micchāsaṅkappā
micchāvācā micchākammantā micchāājīvā micchāvāyāmā micchāsatī
micchāsamādhino te āsañcepi karitvā brahmacariyaṁ caranti
abhabbā phalassa adhiṁgamāya anāsañcepi karitvā brahmacariyaṁ
caranti abhabbā phalassa adhigamāya āsañca anāsañcepi karitvā
brahmacariyaṁ caranti abhabbā phalassa adhigamāya nevāsaṁnānāsañcepi <pb ed="P" n="3.141" set="M"/>
karitvā brahmacariyaṁ caranti abhabbā phalassa adhigamāya taṁ
kissa hetu ayoniso bhūmija phalassa adhigamāya.
<pb n="3.278"/>
<p n="411"/>Seyyathāpi bhūmija puriso khīratthiko khīragavesī khīrapariyesanaṁ
caramāno gāviṁ taruṇavacchaṁ visāṇato āviñjeyya āsañcepi karitvā
gāviṁ taruṇavacchaṁ visāṇato āviñjeyya abhabbo khīrassa adhigamāya
anāsañcepi karitvā .pe. Nevāsaṁnānāsañcepi karitvā gāviṁ
taruṇavacchaṁ visāṇato āviñjeyya abhabbo khīrassa adhigamāya taṁ
kissa hetu ayoniso bhūmija khīrassa adhigamāya evameva kho bhūmija
ye hi keci samaṇā vā brāhmaṇā vā micchādiṭṭhino .pe.
Micchāsamādhino te āsañcepi karitvā brahmacariyaṁ caranti abhabbā
phalassa adhigamāya anāsañcepi karitvā ... Āsañca anāsañcepi
karitvā ... Nevāsaṁnānāsañcepi karitvā brahmacariyaṁ caranti abhabbā
phalassa adhigamāya taṁ kissa hetu ayoniso bhūmija phalassa adhigamāya.
<p n="412"/>Seyyathāpi bhūmija puriso navanītatthiko <note n="1">Yu. nonīta ....</note> navanītagavesī
navanītapariyesanaṁ caramāno udakaṁ kalase āsiñcitvā matthena āviñjeyya
āsañcepi karitvā udakaṁ kalase āsiñcitvā matthena āviñjeyya
abhabbo navanītassa adhigamāya anāsañcepi karitvā ... Āsañca
anāsañcepi karitvā ... Nevāsaṁnānāsañcepi karitvā udakaṁ kalase
āsiñcitvā matthena āviñjeyya abhabbo navanītassa adhigamāya
taṁ kissa hetu ayoniso bho bhūmija navanītassa adhigamāya evameva
kho bhūmija ye hi keci samaṇā vā brāhmaṇā vā micchādiṭṭhino
.pe. Micchāsamādhino te āsañcepi karitvā brahmacariyaṁ caranti
<pb n="3.279"/>
Abhabbā phalassa adhigamāya anāsañcepi karitvā ... Āsañca
anāsañcepi karitvā ... Nevāsaṁnānāsañcepi karitvā brahmacariyaṁ caranti
abhabbā phalassa adhigamāya taṁ kissa hetu ayoniso bho bhūmija
phalassa adhigamāya.
<p n="413"/>Seyyathāpi bhūmija puriso aggitthiko aggigavesī <pb ed="P" n="3.142" set="M"/>
aggipariyesanaṁ caramāno allaṁ kaṭṭhaṁ sasnehaṁ uttarāraṇiṁ ādāya
abhimattheyya āsañcepi karitvā allaṁ kaṭṭhaṁ sasnehaṁ uttarāraṇiṁ
ādāya abhimattheyya <note n="1">Ma. abhimantheyya.</note> abhabbo aggissa adhigamāya anāsañcepi
karitvā ... Āsañca anāsañcepi karitvā ... Nevāsaṁnānāsañcepi
karitvā allaṁ kaṭṭhaṁ sasnehaṁ uttarāraṇiṁ ādāya abhimattheyya
abhabbo aggissa adhigamāya taṁ kissa hetu ayoniso bhūmija
aggissa adhigamāya evameva kho bhūmija ye hi keci samaṇā
vā brāhmaṇā vā micchādiṭṭhino .pe. Micchāsamādhino te
āsañcepi karitvā brahmacariyaṁ caranti abhabbā phalassa adhigamāya
anāsañcepi karitvā ... Āsañca anāsañcepi karitvā ...
Nevāsaṁnānāsañcepi karitvā brahmacariyaṁ caranti abhabbā phalassa
adhigamāya taṁ kissa hetu ayoniso bhūmija phalassa adhigamāya.
<p n="414"/>Ye ca <note n="2">Ma. Yu. ye hi keci.</note> kho keci bhūmija samaṇā vā brāhmaṇā vā
sammādiṭṭhino sammāsaṅkappā sammāvācā sammākammantā sammāājīvā
sammāvāyāmā sammāsatī sammāsamādhino te āsañcepi karitvā
<pb n="3.280"/>
Brahmacariyaṁ caranti bhabbā phalassa adhigamāya anāsañcepi karitvā
brahmacariyaṁ caranti bhabbā phalassa adhigamāya āsañca
anāsañcepi karitvā brahmacariyaṁ caranti bhabbā phalassa adhigamāya
nevāsaṁnānāsañcepi karitvā brahmacariyaṁ caranti bhabbā phalassa
adhigamāya taṁ kissa hetu yoniso bhūmija phalassa adhigamāya.
<p n="415"/>Seyyathāpi bhūmija puriso telatthiko telagavesī telapariyesanaṁ
caramāno tilapiṭṭhaṁ doṇiyā ākīritvā udakena paripphosakaṁ
paripphosakaṁ pīḷeyya āsañcepi karitvā tilapiṭṭhaṁ doṇiyā
ākīritvā udakena paripphosakaṁ paripphosakaṁ pīḷeyya bhabbo telassa
adhigamāya anāsañcepi karitvā ... Āsañca anāsañcepi karitvā ...
Nevāsaṁnānāsañcepi karitvā tilapiṭṭhaṁ doṇiyā ākīritvā udakena
paripphosakaṁ paripphosakaṁ pīḷeyya bhabbo telassa adhigamāya taṁ
kissa hetu yoniso bhūmija telassa adhigamāya evameva kho
bhūmija ye hi keci samaṇā vā brāhmaṇā vā sammādiṭṭhino
.pe. <pb ed="P" n="3.143" set="M"/>Sammāsamādhino te āsañcepi karitvā brahmacariyaṁ
caranti bhabbā phalassa adhigamāya anāsañcepi karitvā ... Āsañca
anāsañcepi karitvā ... Nevāsaṁnānāsañcepi karitvā brahmacariyaṁ
caranti bhabbā phalassa adhigamāya taṁ kissa hetu yoniso bhūmija
phalassa adhigamāya.
<p n="416"/>Seyyathāpi bhūmija puriso khīratthiko khīragavesī khīrapariyesanaṁ
<pb n="3.281"/>
Caramāno gāviṁ taruṇavacchaṁ thanato āviñjeyya āsañcepi karitvā
gāviṁ taruṇavacchaṁ thanato āviñjeyya bhabbo khīrassa adhigamāya
anāsañcepi karitvā ... Āsañca anāsañcepi karitvā ...
Nevāsaṁnānāsañcepi karitvā gāviṁ taruṇavacchaṁ thanato āviñjeyya bhabbo
khīrassa adhigamāya taṁ kissa hetu yoniso bhūmija khīrassa adhigamāya
evameva kho bhūmija ye hi keci samaṇā vā brāhmaṇā vā
sammādiṭṭhino .pe. Sammāsamādhino te āsañcepi karitvā ...
Āsañca anāsañcepi karitvā ... Nevāsaṁnānāsañcepi karitvā
brahmacariyaṁ caranti bhabbā phalassa adhigamāya taṁ kissa hetu
yoniso bhūmija phalassa adhigamāya.
<p n="417"/>Seyyathāpi bhūmija puriso navanītatthiko navanītagavesī
navanītapariyesanaṁ caramāno dadhiṁ kalase āsiñcitvā matthena āviñjeyya
āsañcepi karitvā dadhiṁ kalase āsiñcitvā matthena āviñjeyya
bhabbo navanītassa adhigamāya anāsañcepi karitvā ... Āsañca
anāsañcepi karitvā ... Nevāsaṁnānāsañcepi karitvā dadhiṁ kalase
āsiñcitvā matthena āviñjeyya bhabbo navanītassa adhigamāya
taṁ kissa hetu yoniso bhūmija navanītassa adhigamāya evameva
kho bhūmija ye hi keci samaṇā vā brāhmaṇā vā sammādiṭṭhino
.pe. Sammāsamādhino te āsañcepi karitvā brahmacariyaṁ caranti
bhabbā phalassa adhigamāya anāsañcepi karitvā ... Āsañca anāsañcepi
<pb n="3.282"/>
Karitvā ... Nevāsaṁnānāsañcepi karitvā brahmacariyaṁ caranti
bhabbā phalassa adhigamāya taṁ kissa hetu yoniso bhūmija phalassa
adhigamāya.
<p n="418"/>Seyyathāpi bhūmija puriso aggitthiko aggigavesī
aggipariyesanaṁ caramāno sukkhaṁ kaṭṭhaṁ koḷāpaṁ uttarāraṇiṁ ādāya
abhimattheyya bhabbo aggissa <pb ed="P" n="3.144" set="M"/>adhigamāya āsañcepi karitvā ...
Anāsañcepi karitvā ... Āsañca anāsañcepi karitvā ...
Nevāsaṁnānāsañcepi karitvā sukkhaṁ kaṭṭhaṁ koḷāpaṁ uttarāraṇiṁ ādāya
abhimattheyya bhabbo aggissa adhigamāya taṁ kissa hetu yoniso
bhūmija aggissa adhigamāya evameva kho bhūmija ye hi keci samaṇā
vā brāhmaṇā vā sammādiṭṭhino sammāsaṅkappā .pe.
Sammāsamādhino te āsañcepi karitvā brahmacariyaṁ caranti bhabbā
phalassa adhigamāya anāsañcepi karitvā brahmacariyaṁ caranti bhabbā
phalassa adhigamāya āsañca anāsañcepi karitvā brahmacariyaṁ caranti
bhabbā phalassa adhigamāya nevāsaṁnānāsañcepi karitvā brahmacariyaṁ
caranti bhabbā phalassa adhigamāya taṁ kissa hetu yoniso bhūmija
phalassa adhigamāya.
<p n="419"/>Sace kho <note n="1">Po. Ma. etthantare tanti atthi.</note> bhūmija jayasenassa rājakumārassa imā catasso
upamā paṭibhāseyyuṁ anacchariyaṁ te jayaseno rājakumāro pasīdeyya
pasanno ca te pasannākāraṁ kareyyāti. Kuto pana maṁ bhante
<pb n="3.283"/>
Jayasenassa rājakumārassa imā catasso upamā paṭibhāsissanti
anacchariyā pubbe assutapubbā seyyathāpi bhagavantanti.
Idamavoca bhagavā attamano āyasmā bhūmijo bhagavato bhāsitaṁ
abhinandīti.
Bhūmijasuttaṁ niṭṭhitaṁ chaṭṭhaṁ.
</xml>