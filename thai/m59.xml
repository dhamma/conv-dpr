<xml src="m59.xml">
<pgroup id="m59"/>
<readunit id="m59">9. bahuvedanīyasuttaṃ</readunit>
<pb n="2.94"/>
Bahuvedaniyasuttaṁ
<p n="97"/>Evamme sutaṁ ekaṁ samayaṁ bhagavā sāvatthiyaṁ viharati
jetavane anāthapiṇḍikassa ārāme. Atha kho pañcakaṅgo thapati
yenāyasmā udāyī tenupasaṅkami upasaṅkamitvā āyasmantaṁ udāyiṁ
abhivādetvā ekamantaṁ nisīdi.
<p n="98"/>Ekamantaṁ nisinno kho so <note n="1">Ma. Yu. ayaṁ pāṭho natthi.</note> pañcakaṅgo thapati āyasmantaṁ
udāyiṁ etadavoca kati nu kho bhante udāyi vedanā vuttā
bhagavatāti. Tisso kho gahapati vedanā vuttā bhagavatā sukhā vedanā
dukkhā vedanā adukkhamasukhā vedanā <pb ed="P" n="1.397" set="M"/>imā kho gahapati <note n="2">Ma. thapati.</note> tisso
vedanā vuttā bhagavatāti. Na kho bhante udāyi tisso vedanā
vuttā bhagavatā dve vedanā vuttā bhagavatā sukhā vedanā
dukkhā vedanā yāyaṁ bhante adukkhamasukhā vedanā santasmiṁ esā
paṇīte sukhe vuttā bhagavatāti. Dutiyampi kho āyasmā udāyī
pañcakaṅgaṁ thapatiṁ etadavoca na kho gahapati dve vedanā vuttā
bhagavatā tisso vedanā vuttā bhagavatā sukhā vedanā dukkhā vedanā
adukkhamasukhā vedanā imā kho gahapati tisso vedanā vuttā
bhagavatāti. Dutiyampi kho pañcakaṅgo thapati āyasmantaṁ udāyiṁ
etadavoca na kho bhante udāyi tisso vedanā vuttā bhagavatā
dve vedanā vuttā bhagavatā sukhā vedanā dukkhā vedanā yāyaṁ
<pb n="2.95"/>
Bhante adukkhamasukhā vedanā santasmiṁ esā paṇīte sukhe vuttā
bhagavatāti. Tatiyampi kho āyasmā udāyī pañcakaṅgaṁ thapatiṁ
etadavoca na kho gahapati dve vedanā vuttā bhagavatā tisso
vedanā vuttā bhagavatā sukhā vedanā dukkhā vedanā adukkhamasukhā
vedanā imā kho gahapati tisso vedanā vuttā bhagavatāti.
Tatiyampi kho pañcakaṅgo thapati āyasmantaṁ udāyiṁ etadavoca
na kho bhante udāyi tisso vedanā vuttā bhagavatā dve
vedanā vuttā bhagavatā sukhā vedanā dukkhā vedanā yāyaṁ
bhante adukkhamasukhā vedanā santasmiṁ esā paṇīte sukhe vuttā
bhagavatāti. Neva kho asakkhi <note n="1">Ma. sakkhi.</note> āyasmā udāyī pañcakaṅgaṁ thapatiṁ
saññāpetuṁ na panāsakkhi pañcakaṅgo thapati āyasmantaṁ udāyiṁ
saññāpetuṁ.
<p n="99"/>Assosi kho āyasmā ānando āyasmato udāyissa
pañcakaṅgena thapatinā saddhiṁ imaṁ kathāsallāpaṁ. Atha kho āyasmā
ānando yena bhagavā tenupasaṅkami upasaṅkamitvā bhagavantaṁ
abhivādetvā ekamantaṁ nisīdi. Ekamantaṁ nisinno kho āyasmā
ānando yāvatako ahosi āyasmato udāyissa pañcakaṅgena
thapatinā saddhiṁ kathāsallāpo taṁ sabbaṁ bhagavato ārocesi.
Evaṁ vutte bhagavā āyasmantaṁ ānandaṁ etadavoca santaññeva
kho ānanda pariyāyaṁ pañcakaṅgo thapati udāyissa nābbhinumodi <note n="2">Ma. nābbhanumodi.</note>
<pb n="2.96"/>
Santaññeva ca pana pariyāyaṁ udāyī pañcakaṅgassa thapatissa
nābbhinumodi dvepānanda vedanā vuttā mayā <pb ed="P" n="1.398" set="M"/>pariyāyena tissopi
vedanā vuttā mayā pariyāyena catassopi <note n="1">Ma. catassopi vedanā vuttā mayā pariyāyenāti ime pāṭhā natthi.</note> vedanā vuttā mayā
pariyāyena pañcapi vedanā vuttā mayā pariyāyena chapi vedanā
vuttā mayā pariyāyena aṭṭhārasapi vedanā vuttā mayā pariyāyena
chattiṁsāpi vedanā vuttā mayā pariyāyena aṭṭhasatampi vedanā
vuttā mayā pariyāyena evaṁ pariyāyadesito kho ānanda mayā
dhammo evaṁ pariyāyadesite kho ānanda mayā dhamme ye
aññamaññassa subhāsitaṁ sulapitaṁ na samanujānissanti na samanumaññissanti
na samanumodissanti tesametaṁ pāṭikaṅkhaṁ bhaṇḍanajātā
kalahajātā vivādāpannā aññamaññaṁ mukhasattīhi vitudantā
viharissantīti evaṁ pariyāyadesito kho ānanda mayā dhammo
evaṁ pariyāyadesite kho ānanda mayā dhamme ye aññamaññassa
subhāsitaṁ sulapitaṁ samanujānissanti samanumaññissanti samanumodissanti
tesametaṁ pāṭikaṅkhaṁ samaggā sammodamānā avivadamānā khīrodakībhūtā
aññamaññaṁ piyacakkhūhi sampassantā viharissanti.
<p n="100"/>Pañca kho ime ānanda kāmaguṇā katame pañca
cakkhuviññeyyā rūpā iṭṭhā kantā manāpā piyarūpā kāmūpasañhitā
rajanīyā sotaviññeyyā saddā ... Ghānaviññeyyā gandhā ...
Jivhāviññeyyā rasā ... Kāyaviññeyyā phoṭṭhabbā iṭṭhā kantā
<pb n="2.97"/>
Manāpā piyarūpā kāmūpasañhitā rajanīyā ime kho ānanda
pañca kāmaguṇā. Yaṁ kho ānanda ime pañca kāmaguṇe
paṭicca uppajjati sukhaṁ somanassaṁ idaṁ vuccati kāmasukhaṁ.
<p n="101"/>Yo kho ānanda evaṁ vadeyya etaparamaṁ sattā
sukhaṁ somanassaṁ paṭisaṁvedentīti idamassa nānujānāmi taṁ kissa
hetu atthānanda etamhā sukhā aññaṁ sukhaṁ abhikkantatarañca
paṇītatarañca. Katamañcānanda etamhā sukhā aññaṁ sukhaṁ
abhikkantatarañca paṇītatarañca idhānanda bhikkhu vivicceva kāmehi
vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ
jhānaṁ upasampajja viharati idaṁ kho ānanda etamhā sukhā
aññaṁ sukhaṁ abhikkantatarañca paṇītatarañca. Yo kho ānanda
evaṁ vadeyya etaparamaṁ sattā sukhaṁ somanassaṁ paṭisaṁvedentīti
idamassa nānujānāmi <pb ed="P" n="1.399" set="M"/>taṁ kissa hetu atthānanda etamhā
sukhā aññaṁ sukhaṁ abhikkantatarañca paṇītatarañca. Katamañcānanda
etamhā sukhā aññaṁ sukhaṁ abhikkantatarañca paṇītatarañca idhānanda
bhikkhu vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ
avitakkaṁ avicāraṁ samādhijaṁ pītisukhaṁ dutiyaṁ jhānaṁ .pe. Tatiyaṁ
jhānaṁ ... Catutthaṁ jhānaṁ upasampajja viharati idaṁ kho ānanda
etamhā sukhā aññaṁ sukhaṁ abhikkantatarañca paṇītatarañca <note n="1">Ma. etthantare "yo kho evaṁ vadeyya .pe. iti dissati. Yu. yo kho ānanda evaṁ  vadeyya .pe. iti dissati. ito parampi īdisaṭṭhāne pāṭhā evameva ñātabbā.</note>.
Katamañcānanda etamhā sukhā aññaṁ sukhaṁ abhikkantatarañca
<pb n="2.98"/>
Paṇītatarañca idhānanda bhikkhu sabbaso rūpasaññānaṁ samatikkamā
paṭighasaññānaṁ atthaṅgamā nānattasaññānaṁ amanasikārā ananto
ākāsoti ākāsānañcāyatanaṁ upasampajja viharati idaṁ kho
ānanda etamhā sukhā aññaṁ sukhaṁ abhikkantatarañca paṇītatarañca.
Katamañcānanda etamhā sukhā aññaṁ sukhaṁ abhikkantatarañca
paṇītatarañca idhānanda bhikkhu sabbaso ākāsānañcāyatanaṁ
samatikkamma anantaṁ viññāṇanti viññāṇañcāyatanaṁ upasampajja
viharati idaṁ kho ānanda etamhā sukhā .pe. Katamañcānanda
etamhā sukhā aññaṁ sukhaṁ abhikkantatarañca paṇītatarañca idhānanda
bhikkhu sabbaso viññāṇañcāyatanaṁ samatikkamma natthi kiñcīti
ākiñcaññāyatanaṁ upasampajja viharati idaṁ kho ānanda etamhā
sukhā <pb ed="P" n="1.400" set="M"/>.pe. Katamañcānanda etamhā sukhā aññaṁ sukhaṁ abhikkantatarañca
paṇītatarañca idhānanda bhikkhu sabbaso ākiñcaññāyatanaṁ
samatikkamma nevasaññānāsaññāyatanaṁ upasampajja viharati idaṁ kho
ānanda etamhā sukhā aññaṁ sukhaṁ abhikkantatarañca paṇītatarañca.
<p n="102"/>Yo kho ānanda evaṁ vadeyya etaparamaṁ sattā
sukhaṁ somanassaṁ paṭisaṁvedentīti idamassa nānujānāmi taṁ kissa
hetu atthānanda etamhā sukhā aññaṁ sukhaṁ abhikkantatarañca
paṇītatarañca. Katamañcānanda etamhā sukhā aññaṁ sukhaṁ
abhikkantatarañca paṇītatarañca idhānanda bhikkhu sabbaso nevasaññānāsaññāyatanaṁ
<pb n="2.99"/>
Samatikkamma saññāvedayitanirodhaṁ upasampajja
viharati idaṁ kho ānanda etamhā sukhā aññaṁ sukhaṁ abhikkantatarañca
paṇītatarañca. Ṭhānaṁ kho panetaṁ ānanda vijjati yaṁ
aññatitthiyā paribbājakā evaṁ vadeyyuṁ saññāvedayitanirodhaṁ
samaṇo gotamo āha tañca sukhasmiṁ paññapeti tayidaṁ kiṁsu
tayidaṁ kathaṁsūti evaṁvādino ānanda aññatitthiyā paribbājakā
evamassu vacanīyā na kho āvuso bhagavā sukhaṁyeva vedanaṁ sandhāya
sukhasmiṁ paññapeti apicāvuso yattha yattha sukhaṁ upalabbhati yahiṁ
yahiṁ taṁ taṁ tathāgato sukhasmiṁ paññapetīti.
Idamavoca bhagavā attamano āyasmā ānando bhagavato
bhāsitaṁ abhinandīti.
Bahuvedaniyasuttaṁ niṭṭhitaṁ navamaṁ.
</xml>