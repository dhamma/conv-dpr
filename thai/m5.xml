<xml src="m5.xml">
<pgroup id="m5"/>
<readunit id="m5">5. anaṅgaṇasuttaṃ</readunit>
<pb n="1.42"/>
Anaṅgaṇasuttaṁ
<p n="53"/>Evamme sutaṁ ekaṁ samayaṁ bhagavā sāvatthiyaṁ viharati
jetavane anāthapiṇḍikassa ārāme. Tatra kho āyasmā sārīputto
bhikkhū āmantesi āvuso bhikkhavoti. Āvusoti kho te bhikkhū
āyasmato sārīputtassa paccassosuṁ.
<p n="54"/>Āyasmā sārīputto etadavoca cattārome āvuso
puggalā santo saṁvijjamānā lokasmiṁ. Katame cattāro.
Idhāvuso ekacco puggalo saṅgaṇova <note n="1">Ma. sāṅgaṇova.</note> samāno atthi me ajjhattaṁ
aṅgaṇanti yathābhūtaṁ nappajānāti. Idha panāvuso ekacco puggalo
saṅgaṇova samāno atthi me ajjhattaṁ aṅgaṇanti yathābhūtaṁ
pajānāti. Idhāvuso ekacco puggalo anaṅgaṇova samāno
natthi me ajjhattaṁ aṅgaṇanti yathābhūtaṁ nappajānāti. Idha
panāvuso ekacco puggalo anaṅgaṇova samāno natthi me
ajjhattaṁ aṅgaṇanti yathābhūtaṁ pajānāti. Tatrāvuso yvāyaṁ
puggalo saṅgaṇova samāno atthi me ajjhattaṁ aṅgaṇanti
yathābhūtaṁ nappajānāti ayaṁ imesaṁ dvinnaṁ puggalānaṁ saṅgaṇānaṁyeva <note n="2">sāṅgaṇānaṁyeva. itoparaṁ īdisameva.</note>
sataṁ hīnapuriso akkhāyati. Tatrāvuso yvāyaṁ puggalo saṅgaṇova
samāno atthi me ajjhattaṁ aṅgaṇanti yathābhūtaṁ pajānāti
ayaṁ imesaṁ dvinnaṁ puggalānaṁ saṅgaṇānaṁyeva sataṁ seṭṭhapuriso
<pb n="1.43"/>
Akkhāyati. Tatrāvuso yvāyaṁ puggalo anaṅgaṇova <pb ed="P" n="1.25" set="M"/>samāno
natthi me ajjhattaṁ aṅgaṇanti yathābhūtaṁ nappajānāti ayaṁ imesaṁ
dvinnaṁ puggalānaṁ anaṅgaṇānaṁyeva sataṁ hīnapuriso akkhāyati.
Tatrāvuso yvāyaṁ puggalo anaṅgaṇova samāno natthi me ajjhattaṁ
aṅgaṇanti yathābhūtaṁ pajānāti ayaṁ imesaṁ dvinnaṁ puggalānaṁ
anaṅgaṇānaṁyeva sataṁ seṭṭhapuriso akkhāyatīti.
<p n="55"/>Evaṁ vutte āyasmā mahāmoggallāno āyasmantaṁ
sārīputtaṁ etadavoca ko nu kho āvuso sārīputta hetu ko
paccayo yenimesaṁ dvinnaṁ puggalānaṁ saṅgaṇānaṁyeva sataṁ eko
hīnapuriso akkhāyati eko seṭṭhapuriso akkhāyati ko panāvuso
sārīputta hetu ko paccayo yenimesaṁ dvinnaṁ puggalānaṁ anaṅgaṇānaṁyeva
sataṁ eko hīnapuriso akkhāyati eko seṭṭhapuriso akkhāyatīti.
Tatrāvuso yvāyaṁ puggalo saṅgaṇova samāno atthi me ajjhattaṁ
aṅgaṇanti yathābhūtaṁ nappajānāti tassetaṁ pāṭikaṅkhaṁ na chandaṁ
janessati na vāyamissati na viriyaṁ ārabhissati tassa aṅgaṇassa
pahānāya. So sarāgo sadoso samoho saṅgaṇo saṅkiliṭṭhacitto
kālaṁ karissati. Seyyathāpi āvuso kaṁsapāti ābhatā
āpaṇā vā kammārakulā vā rajena ca malena ca pariyonaddhā
tamenaṁ sāmikā na ceva paribhuñjeyyuṁ na ca pariyodapeyyuṁ <note n="1">pariyodāpeyyuntipi pāṭho.</note> rajāpathe
ca naṁ nikkhipeyyuṁ evañhi sā āvuso kaṁsapāti aparena samayena
<pb n="1.44"/>
Saṅkiliṭṭhatarā assa malaggahitāti. Evamāvusoti. Evameva kho
āvuso yvāyaṁ puggalo saṅgaṇova samāno atthi me ajjhattaṁ
aṅgaṇanti yathābhūtaṁ nappajānāti tassetaṁ pāṭikaṅkhaṁ na chandaṁ
janessati na vāyamissati na viriyaṁ ārabhissati tassa aṅgaṇassa
pahānāya. So sarāgo sadoso samoho saṅgaṇo saṅkiliṭṭhacitto
kālaṁ karissati. Tatrāvuso yvāyaṁ puggalo saṅgaṇova samāno
atthi me ajjhattaṁ aṅgaṇanti yathābhūtaṁ pajānāti tassetaṁ pāṭikaṅkhaṁ
chandaṁ janessati vāyamissati viriyaṁ ārabhissati tassa aṅgaṇassa
pahānāya. So arāgo adoso amoho anaṅgaṇo asaṅkiliṭṭhacitto
kālaṁ karissati. Seyyathāpi āvuso kaṁsapāti ābhatā
āpaṇā vā kammārakulā vā rajena ca malena ca pariyonaddhā
tamenaṁ sāmikā paribhuñjeyyuṁ ceva pariyodapeyyuṁ ca na ca naṁ
rajāpathe nikkhipeyyuṁ <pb ed="P" n="1.26" set="M"/>evañhi sā āvuso kaṁsapāti aparena
samayena parisuddhā <note n="1">Ma. parisuddhatarā.</note> assa pariyodātāti. Evamāvusoti. Evameva
kho āvuso yvāyaṁ puggalo saṅgaṇova samāno atthi me ajjhattaṁ
aṅgaṇanti yathābhūtaṁ pajānāti tassetaṁ pāṭikaṅkhaṁ chandaṁ janessati
vāyamissati viriyaṁ ārabhissati tassa aṅgaṇassa pahānāya. So
arāgo adoso amoho anaṅgaṇo asaṅkiliṭṭhacitto kālaṁ
karissati. Tatrāvuso yvāyaṁ puggalo anaṅgaṇova samāno
natthi me ajjhattaṁ aṅgaṇanti yathābhūtaṁ nappajānāti tassetaṁ
<pb n="1.45"/>
Pāṭikaṅkhaṁ subhanimittaṁ manasikarissati tassa subhanimittassa manasikārā
rāgo cittaṁ anuddhaṁsessati. So sarāgo sadoso samoho
saṅgaṇo saṅkiliṭṭhacitto kālaṁ karissati. Seyyathāpi āvuso
kaṁsapāti ābhatā āpaṇā vā kammārakulā vā parisuddhā pariyodātā
tamenaṁ sāmikā na ceva paribhuñjeyyuṁ na ca pariyodapeyyuṁ rajāpathe
ca naṁ nikkhipeyyuṁ evañhi sā āvuso kaṁsapāti aparena samayena
saṅkiliṭṭhā <note n="1">Ma. saṅkiliṭṭhatarā.</note> assa malaggahitāti. Evamāvusoti. Evameva kho
āvuso yvāyaṁ puggalo anaṅgaṇova samāno natthi me ajjhattaṁ
aṅgaṇanti yathābhūtaṁ nappajānāti tassetaṁ pāṭikaṅkhaṁ subhanimittaṁ
manasikarissati tassa subhanimittassa manasikārā rāgo cittaṁ anuddhaṁsessati.
So sarāgo sadoso samoho saṅgaṇo saṅkiliṭṭhacitto
kālaṁ karissati. Tatrāvuso yvāyaṁ puggalo anaṅgaṇova samāno
natthi me ajjhattaṁ aṅgaṇanti yathābhūtaṁ pajānāti tassetaṁ
pāṭikaṅkhaṁ subhanimittaṁ manasikarissati tassa subhanimittassa manasikārā
rāgo cittaṁ nānuddhaṁsessati. So arāgo adoso amoho
anaṅgaṇo asaṅkiliṭṭhacitto kālaṁ karissati. Seyyathāpi āvuso
kaṁsapāti ābhatā āpaṇā vā kammārakulā vā parisuddhā pariyodātā
tamenaṁ sāmikā paribhuñjeyyuṁ ceva pariyodapeyyuṁ ca na ca naṁ
rajāpathe nikkhipeyyuṁ evañhi sā āvuso kaṁsapāti aparena
samayena parisuddhatarā assa pariyodātāti. Evamāvusoti.
<pb n="1.46"/>
Evameva kho āvuso yvāyaṁ puggalo anaṅgaṇova samāno natthi
me ajjhattaṁ aṅgaṇanti yathābhūtaṁ pajānāti tassetaṁ pāṭikaṅkhaṁ
subhanimittaṁ na manasikarissati tassa subhanimittassa amanasikārā
rāgo cittaṁ nānuddhaṁsessati. So arāgo adoso amoho
anaṅgaṇo asaṅkiliṭṭhacitto kālaṁ karissati. Ayaṁ kho āvuso
moggallāna hetu ayaṁ paccayo yenimesaṁ dvinnaṁ puggalānaṁ
saṅgaṇānaṁyeva sataṁ eko hīnapuriso akkhāyati eko seṭṭhapuriso
akkhāyati ayaṁ kho panāvuso moggallāna hetu ayaṁ paccayo
yenimesaṁ dvinnaṁ puggalānaṁ anaṅgaṇānaṁyeva sataṁ eko hīnapuriso
akkhāyati eko seṭṭhapuriso akkhāyatīti.
<p n="56"/>Aṅgaṇaṁ aṅgaṇanti āvuso vuccati kissa nu kho
etaṁ āvuso adhivacanaṁ yadidaṁ aṅgaṇanti. Pāpakānaṁ <note n="1">Ma. kho.</note> etaṁ āvuso
akusalānaṁ icchāvacarānaṁ adhivacanaṁ yadidaṁ aṅgaṇanti.
<p n="57"/>Ṭhānaṁ kho panetaṁ āvuso vijjati yaṁ idhekaccassa
bhikkhuno evaṁ icchā uppajjeyya āpattiñca vata āpanno
assaṁ na ca maṁ bhikkhū jāneyyuṁ āpattiṁ āpannoti. Ṭhānaṁ
kho panetaṁ āvuso vijjati yantaṁ bhikkhuṁ bhikkhū jāneyyuṁ āpattiṁ
āpannoti. Jānanti maṁ bhikkhū āpattiṁ āpannoti iti so
kupito hoti appatīto. Yo ceva kho āvuso kopo yo ca
appaccayo ubhayametaṁ aṅgaṇaṁ.
<pb n="1.47"/>
<p n="58"/>Ṭhānaṁ kho panetaṁ āvuso vijjati yaṁ idhekaccassa
bhikkhuno evaṁ icchā uppajjeyya āpattiñca vata āpanno
assaṁ anuraho maṁ bhikkhū codeyyuṁ no saṅghamajjheti. Ṭhānaṁ kho
panetaṁ āvuso vijjati yantaṁ bhikkhuṁ bhikkhū saṅghamajjhe codeyyuṁ
no anuraho. Saṅghamajjhe maṁ bhikkhū codenti no anurahoti iti
so kupito hoti appatīto. Yo ceva kho āvuso kopo yo
ca appaccayo ubhayametaṁ aṅgaṇaṁ.
<p n="59"/>Ṭhānaṁ kho panetaṁ āvuso vijjati yaṁ idhekaccassa
bhikkhuno evaṁ icchā uppajjeyya āpattiñca vata āpanno
assaṁ sappaṭipuggalo maṁ codeyya no appaṭipuggaloti. Ṭhānaṁ
kho panetaṁ āvuso vijjati yantaṁ bhikkhuṁ appaṭipuggalo codeyya
no sappaṭipuggalo. Appaṭipuggalo maṁ codeti no sappaṭipuggaloti
iti so kupito hoti appatīto. Yo ceva kho
āvuso kopo yo ca appaccayo ubhayametaṁ aṅgaṇaṁ.
<p n="60"/>Ṭhānaṁ kho panetaṁ āvuso vijjati yaṁ idhekaccassa
bhikkhuno evaṁ icchā uppajjeyya aho vata mameva satthā
paṭipucchitvā paṭipucchitvā bhikkhūnaṁ dhammaṁ deseyya na aññaṁ bhikkhuṁ
satthā paṭipucchitvā paṭipucchitvā bhikkhūnaṁ dhammaṁ deseyyāti.
Ṭhānaṁ kho panetaṁ āvuso vijjati yaṁ aññaṁ bhikkhuṁ satthā
paṭipucchitvā paṭipucchitvā bhikkhūnaṁ dhammaṁ deseyya na taṁ <pb ed="P" n="1.28" set="M"/>bhikkhuṁ
<pb n="1.48"/>
Satthā paṭipucchitvā paṭipucchitvā bhikkhūnaṁ dhammaṁ deseyya.
Aññaṁ bhikkhuṁ satthā paṭipucchitvā paṭipucchitvā bhikkhūnaṁ dhammaṁ
deseti na maṁ satthā paṭipucchitvā paṭipucchitvā bhikkhūnaṁ dhammaṁ
desetīti iti so kupito hoti appatīto. Yo ceva kho āvuso
kopo yo ca appaccayo ubhayametaṁ aṅgaṇaṁ.
<p n="61"/>Ṭhānaṁ kho panetaṁ āvuso vijjati yaṁ idhekaccassa
bhikkhuno evaṁ icchā uppajjeyya aho vata mameva bhikkhū
purakkhatvā purakkhatvā gāmaṁ bhattāya paviseyyuṁ na aññaṁ bhikkhuṁ
bhikkhū purakkhatvā purakkhatvā gāmaṁ bhattāya paviseyyunti. Ṭhānaṁ
kho panetaṁ āvuso vijjati yaṁ aññaṁ bhikkhuṁ bhikkhū purakkhatvā
purakkhatvā gāmaṁ bhattāya paviseyyuṁ na taṁ bhikkhuṁ bhikkhū purakkhatvā
purakkhatvā gāmaṁ bhattāya paviseyyuṁ. Aññaṁ bhikkhuṁ bhikkhū
purakkhatvā purakkhatvā gāmaṁ bhattāya pavisanti na maṁ bhikkhū
purakkhatvā purakkhatvā gāmaṁ bhattāya pavisantīti iti so kupito
hoti appatīto. Yo ceva kho āvuso kopo yo ca appaccayo
ubhayametaṁ aṅgaṇaṁ.
<p n="62"/>Ṭhānaṁ kho panetaṁ āvuso vijjati yaṁ idhekaccassa
bhikkhuno evaṁ icchā uppajjeyya aho vata ahameva labheyyaṁ
bhattagge aggāsanaṁ aggodakaṁ aggapiṇḍaṁ na añño bhikkhu
labheyya bhattagge aggāsanaṁ aggodakaṁ aggapiṇḍanti. Ṭhānaṁ
<pb n="1.49"/>
Kho panetaṁ āvuso vijjati yaṁ añño bhikkhu labheyya bhattagge
aggāsanaṁ aggodakaṁ aggapiṇḍaṁ na so bhikkhu labheyya bhattagge
aggāsanaṁ aggodakaṁ aggapiṇḍaṁ. Añño bhikkhu labhati bhattagge
aggāsanaṁ aggodakaṁ aggapiṇḍaṁ nāhaṁ labhāmi bhattagge aggāsanaṁ
aggodakaṁ aggapiṇḍanti iti so kupito hoti appatīto. Yo
ceva kho āvuso kopo yo ca appaccayo ubhayametaṁ aṅgaṇaṁ.
<p n="63"/>Ṭhānaṁ kho panetaṁ āvuso vijjati yaṁ idhekaccassa
bhikkhuno evaṁ icchā uppajjeyya aho vata ahameva bhattagge
bhuttāvī anumodeyyaṁ na añño bhikkhu bhattagge bhuttāvī anumodeyyāti.
Ṭhānaṁ kho panetaṁ āvuso vijjati yaṁ añño bhikkhu
bhattagge bhuttāvī anumodeyya na so bhikkhu bhattagge bhuttāvī
anumodeyya. Añño bhikkhu bhattagge bhuttāvī anumodati nāhaṁ
bhattagge bhuttāvī anumodāmīti iti so kupito hoti appatīto.
Yo ceva kho āvuso kopo yo ca appaccayo ubhayametaṁ aṅgaṇaṁ.
<p n="64"/>Ṭhānaṁ kho panetaṁ āvuso vijjati yaṁ idhekaccassa
bhikkhuno evaṁ icchā uppajjeyya aho vata ahameva ārāmagatānaṁ
bhikkhūnaṁ dhammaṁ deseyyaṁ na añño bhikkhu ārāmagatānaṁ bhikkhūnaṁ
dhammaṁ deseyyāti. Ṭhānaṁ kho panetaṁ āvuso vijjati yaṁ añño
bhikkhu ārāmagatānaṁ bhikkhūnaṁ dhammaṁ deseyya na so bhikkhu <pb ed="P" n="1.29" set="M"/>ārāmagatānaṁ
bhikkhūnaṁ dhammaṁ deseyya. Añño bhikkhu ārāmagatānaṁ bhikkhūnaṁ
<pb n="1.50"/>
Dhammaṁ deseti nāhaṁ ārāmagatānaṁ bhikkhūnaṁ dhammaṁ desemīti iti
so kupito hoti appatīto. Yo ceva kho āvuso kopo yo
ca appaccayo ubhayametaṁ aṅgaṇaṁ.
<p n="65"/>Ṭhānaṁ kho panetaṁ āvuso vijjati yaṁ idhekaccassa
bhikkhuno evaṁ icchā uppajjeyya aho vata ahameva ārāmagatānaṁ
bhikkhunīnaṁ dhammaṁ deseyyaṁ .pe. Upāsakānaṁ dhammaṁ deseyyaṁ .pe.
Upāsikānaṁ dhammaṁ deseyyaṁ na añño bhikkhu ārāmagatānaṁ
upāsikānaṁ dhammaṁ deseyyāti. Ṭhānaṁ kho panetaṁ āvuso vijjati
yaṁ añño bhikkhu ārāmagatānaṁ upāsikānaṁ dhammaṁ deseyya na
so bhikkhu ārāmagatānaṁ upāsikānaṁ dhammaṁ deseyya. Añño
bhikkhu ārāmagatānaṁ upāsikānaṁ dhammaṁ deseti nāhaṁ ārāmagatānaṁ
upāsikānaṁ dhammaṁ desemīti iti so kupito hoti appatīto. Yo
ceva kho āvuso kopo yo ca appaccayo ubhayametaṁ aṅgaṇaṁ.
<p n="66"/>Ṭhānaṁ kho panetaṁ āvuso vijjati yaṁ idhekaccassa
bhikkhuno evaṁ icchā uppajjeyya aho vata mameva bhikkhū sakkareyyuṁ
garukareyyuṁ <note n="1">Ma. garuṁ kareyyuṁ.</note> māneyyuṁ pūjeyyuṁ na aññaṁ bhikkhuṁ bhikkhū sakkareyyuṁ
garukareyyuṁ māneyyuṁ pūjeyyunti. Ṭhānaṁ kho panetaṁ āvuso
vijjati yaṁ aññaṁ bhikkhuṁ bhikkhū sakkareyyuṁ garukareyyuṁ māneyyuṁ
pūjeyyuṁ na taṁ bhikkhuṁ bhikkhū sakkareyyuṁ garukareyyuṁ māneyyuṁ
pūjeyyuṁ. Aññaṁ bhikkhuṁ bhikkhū sakkaronti garukaronti mānenti
<pb n="1.51"/>
Pūjenti na maṁ bhikkhū sakkaronti garukaronti mānenti pūjentīti
iti so kupito hoti appatīto. Yo ceva kho āvuso kopo
yo ca appaccayo ubhayametaṁ aṅgaṇaṁ.
<p n="67"/>Ṭhānaṁ kho panetaṁ āvuso vijjati yaṁ idhekaccassa
bhikkhuno evaṁ icchā uppajjeyya aho vata mameva bhikkhuniyo .pe.
Upāsakā .pe. Upāsikāyo sakkareyyuṁ garukareyyuṁ māneyyuṁ
pūjeyyuṁ na aññaṁ bhikkhuṁ upāsikāyo sakkareyyuṁ garukareyyuṁ
māneyyuṁ pūjeyyunti. Ṭhānaṁ kho panetaṁ āvuso vijjati yaṁ
aññaṁ bhikkhuṁ upāsikāyo sakkareyyuṁ garukareyyuṁ māneyyuṁ pūjeyyuṁ
na taṁ bhikkhuṁ upāsikāyo sakkareyyuṁ garukareyyuṁ māneyyuṁ pūjeyyuṁ.
Aññaṁ bhikkhuṁ upāsikāyo sakkaronti garukaronti mānenti pūjenti
na maṁ upāsikāyo sakkaronti garukaronti mānenti pūjentīti iti
so kupito hoti appatīto. Yo ceva kho āvuso kopo yo
ca appaccayo ubhayametaṁ aṅgaṇaṁ.
<p n="68"/>Ṭhānaṁ kho panetaṁ āvuso vijjati yaṁ idhekaccassa
bhikkhuno evaṁ icchā uppajjeyya aho vata ahameva lābhī
assaṁ paṇītānaṁ cīvarānaṁ na añño bhikkhu lābhī assa paṇītānaṁ
cīvarānanti. Ṭhānaṁ kho panetaṁ āvuso vijjati yaṁ añño
bhikkhu lābhī assa paṇītānaṁ cīvarānaṁ na so bhikkhu lābhī assa
paṇītānaṁ cīvarānaṁ. <pb ed="P" n="1.30" set="M"/>Añño bhikkhu lābhī paṇītānaṁ cīvarānaṁ nāhaṁ
<pb n="1.52"/>
Lābhī paṇītānaṁ cīvarānanti iti so kupito hoti appatīto. Yo
ceva kho āvuso kopo yo ca appaccayo ubhayametaṁ aṅgaṇaṁ.
<p n="69"/>Ṭhānaṁ kho panetaṁ āvuso vijjati yaṁ idhekaccassa
bhikkhuno evaṁ icchā uppajjeyya aho vata ahameva lābhī
assaṁ paṇītānaṁ piṇḍapātānaṁ .pe. Paṇītānaṁ senāsanānaṁ .pe.
Paṇītānaṁ gilānapaccayabhesajjaparikkhārānaṁ na añño bhikkhu lābhī
assa paṇītānaṁ gilānapaccayabhesajjaparikkhārānanti. Ṭhānaṁ kho
panetaṁ āvuso vijjati yaṁ añño bhikkhu lābhī assa paṇītānaṁ
gilānapaccayabhesajjaparikkhārānaṁ na so bhikkhu lābhī assa paṇītānaṁ
gilānapaccayabhesajjaparikkhārānaṁ. Añño bhikkhu lābhī paṇītānaṁ
gilānapaccayabhesajjaparikkhārānaṁ nāhaṁ lābhī paṇītānaṁ gilānapaccaya-
bhesajjaparikkhārānanti iti so kupito hoti appatīto. Yo
ceva kho āvuso kopo yo ca appaccayo ubhayametaṁ aṅgaṇaṁ.
Imesaṁ kho etaṁ āvuso pāpakānaṁ akusalānaṁ icchāvacarānaṁ adhivacanaṁ
yadidaṁ aṅgaṇanti.
<p n="70"/>Yassakassaci āvuso bhikkhuno ime pāpakā akusalā
icchāvacarā appahīnā dissanti ceva suyyanti ca. Kiñcāpi
so hoti āraññako <note n="1">Ma. āraññiko.</note> pantasenāsano piṇḍapātiko sapadānacārī
paṁsukuliko lūkhacīvaradharo atha kho naṁ sabrahmacārī neva <note n="2">Ma. na ceva.</note> sakkaronti
na garukaronti na mānenti na pūjenti. Taṁ kissa hetu. Te hi
<pb n="1.53"/>
Tassa āyasmato pāpakā akusalā icchāvacarā appahīnā dissanti
ceva suyyanti ca. Seyyathāpi āvuso kaṁsapāti ābhatā āpaṇā
vā kammārakulā vā parisuddhā pariyodātā. Tamenaṁ sāmikā
ahikuṇapaṁ vā kukkurakuṇapaṁ vā manussakuṇapaṁ vā racayitvā aññissā
kaṁsapātiyā paṭikujjitvā antarāpaṇaṁ paṭipajjeyyuṁ. Tamenaṁ jano
disvā evaṁ vadeyya ambho kimevidaṁ hariyyati jaññaṁ jaññaṁ
viyāti. Tamenaṁ uṭṭhahitvā apāpuritvā olokeyya tassa saha
dassanena amanāpatā ca saṇṭhaheyya pāṭikkūlyatā ca saṇṭhaheyya
jegucchatā ca saṇṭhaheyya jighacchitānampi na bhottukamyatā assa
pageva suhitānaṁ evameva kho āvuso yassa kassaci bhikkhuno ime
pāpakā akusalā icchāvacarā appahīnā dissanti ceva suyyanti
ca. Kiñcāpi so hoti āraññako pantasenāsano piṇḍapātiko
sapadānacārī paṁsukuliko lūkhacīvaradharo atha kho naṁ sabrahmacārī
neva sakkaronti na garukaronti <pb ed="P" n="1.31" set="M"/>na mānenti na pūjenti. Taṁ
kissa hetu. Te hi tassa āyasmato pāpakā akusalā icchāvacarā
appahīnā dissanti ceva suyyanti ca.
<p n="71"/>Yassa kassaci āvuso bhikkhuno ime pāpakā akusalā
icchāvacarā pahīnā dissanti ceva suyyanti ca. Kiñcāpi so
hoti gāmantavihārī nemantaniko gahapaticīvaradharo atha kho naṁ
sabrahmacārī sakkaronti garukaronti mānenti pūjenti. Taṁ kissa
<pb n="1.54"/>
Hetu. Te hi tassa āyasmato pāpakā akusalā icchāvacarā
pahīnā dissanti ceva suyyanti ca. Seyyathāpi āvuso kaṁsapāti
ābhatā āpaṇā vā kammārakulā vā parisuddhā pariyodātā.
Tamenaṁ sāmikā sālīnaṁ odanaṁ vicitakāḷakaṁ anekasūpaṁ anekabyañjanaṁ
racayitvā aññissā kaṁsapātiyā paṭikujjitvā antarāpaṇaṁ paṭipajjeyyuṁ.
Tamenaṁ jano disvā evaṁ vadeyya ambho kimevidaṁ
hariyyati jaññaṁ jaññaṁ viyāti. Tamenaṁ uṭṭhahitvā apāpuritvā
olokeyya tassa saha dassanena manāpatā ca saṇṭhaheyya
appaṭikkūlyatā ca saṇṭhaheyya ajegucchatā ca saṇṭhaheyya suhitānampi
bhottukamyatā assa pageva jighacchitānaṁ evameva kho
āvuso yassa kassaci bhikkhuno ime pāpakā akusalā icchāvacarā
pahīnā dissanti ceva suyyanti ca. Kiñcāpi so hoti gāmantavihārī
nemantaniko gahapaticīvaradharo atha kho naṁ sabrahmacārī sakkaronti
garukaronti mānenti pūjenti. Taṁ kissa hetu. Te hi tassa
āyasmato pāpakā akusalā icchāvacarā pahīnā dissanti ceva
suyyanti cāti.
<p n="72"/>Evaṁ vutte āyasmā mahāmoggallāno āyasmantaṁ
sārīputtaṁ etadavoca upamā maṁ āvuso sārīputta paṭibhātīti.
Paṭibhātu taṁ āvuso moggallānāti. Ekamidāhaṁ āvuso samayaṁ
rājagahe viharāmi giribbaje. Atha khvāhaṁ āvuso pubbaṇhasamayaṁ
<pb n="1.55"/>
Nivāsetvā pattacīvaramādāya rājagahaṁ piṇḍāya pāvisiṁ. Tena
kho pana samayena samīti <note n="1">Sī. sāmīti.</note> yānakāraputto rathassa nemiṁ taccheti.
Tamenaṁ paṇḍuputto ājīvako purāṇayānakāraputto paccupaṭṭhito
hoti. Atha kho āvuso paṇḍuputtassa ājīvakassa purāṇayānakāraputtassa
evaṁ cetaso parivitakko udapādi aho vatāyaṁ
samīti yānakāraputto imissā nemiyā imañca vaṅkaṁ imañca jimhaṁ
imañca dosaṁ taccheyya evāyaṁ nemi apagatavaṅkā apagatajimhā
apagatadosā suddhā assa sāre patiṭṭhitāti. <pb ed="P" n="1.32" set="M"/>Yathā yathā kho
āvuso paṇḍuputtassa ājīvakassa purāṇayānakāraputtassa cetaso
parivitakko hoti tathā tathā samīti yānakāraputto tassā nemiyā
tañca vaṅkaṁ tañca jimhaṁ tañca dosaṁ tacchati. Atha kho āvuso
paṇḍuputto ājīvako purāṇayānakāraputto attamano attamanavācaṁ
nicchāresi hadayā hadayaṁ maññe aññāya tacchatīti. Evameva
kho āvuso ye te puggalā asaddhā jīvikatthā na saddhā
agārasmā anagāriyaṁ pabbajitā saṭhā māyāvino keṭubhino uddhatā
unnaḷā capalā mukharā vikiṇṇavācā indriyesu aguttadvārā
bhojane amattaññuno jāgariyaṁ ananuyuttā sāmaññe anapekkhavanto
sikkhāya na tibbagāravā bāhullikā sāthilikā okkamane pubbaṅgamā
paviveke nikkhittadhurā kusītā hīnaviriyā muṭṭhassatī asampajānā
<pb n="1.56"/>
Asamāhitā vibbhantacittā duppaññā elamūgā <note n="1">Ma. Yu. eḷamūgā.</note> tesaṁ āyasmā
sārīputto iminā dhammapariyāyena hadayā hadayaṁ maññe aññāya
tacchati. Ye pana te kulaputtā saddhā agārasmā anagāriyaṁ
pabbajitā asaṭhā amāyāvino akeṭubhino anuddhatā anunnaḷā
acapalā amukharā avikiṇṇavācā indriyesu guttadvārā bhojane
mattaññuno jāgariyaṁ anuyuttā sāmaññe apekkhavanto sikkhāya
tibbagāravā na bāhullikā na sāthilikā okkamane nikkhittadhurā
paviveke pubbaṅgamā āraddhaviriyā pahitattā upaṭṭhitasatī sampajānā
samāhitā ekaggacittā paññavanto anelamūgā te āyasmato
sārīputtassa imaṁ dhammapariyāyaṁ sutvā pivanti maññe ghasanti
maññe vacasā ceva manasā ca sādhu vata bho sabrahmacārī
akusalā vuṭṭhāpetvā kusale patiṭṭhāpetīti. Seyyathāpi āvuso
itthī vā puriso vā daharo yuvā maṇḍanakajātiko sīsanhāto <note n="2">Ma. Yu. sīsaṁ nahāto.</note>
uppalamālaṁ vā vassikamālaṁ vā adhimuttakamālaṁ vā labhitvā ubhohi
hatthehi paṭiggahetvā uttamaṅge sirasmiṁ patiṭṭhapeyya evameva kho
āvuso ye te kulaputtā saddhā agārasmā anagāriyaṁ pabbajitā
asaṭhā amāyāvino akeṭubhino anuddhatā anunnaḷā acapalā amukharā
avikiṇṇavācā indriyesu guttadvārā bhojane mattaññuno
jāgariyaṁ anuyuttā sāmaññe apekkhavanto sikkhāya tibbagāravā
<pb n="1.57"/>
Na bāhullikā na sāthilikā okkamane nikkhittadhurā paviveke
pubbaṅgamā āraddhaviriyā pahitattā upaṭṭhitasatī sampajānā samāhitā
ekaggacittā paññavanto anelamūgā te āyasmato sārīputtassa
imaṁ dhammapariyāyaṁ sutvā pivanti maññe ghasanti maññe vacasā
ceva manasā ca sādhu vata bho sabrahmacārī akusalā vuṭṭhāpetvā
kusale patiṭṭhāpetīti.
Itiha te ubho mahānāgā aññamaññassa subhāsitaṁ
samanumodiṁsūti.
Anaṅgaṇasuttaṁ niṭṭhitaṁ pañcamaṁ.
</xml>