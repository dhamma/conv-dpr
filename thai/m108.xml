<xml src="m108.xml">
<pgroup id="m108"/>
<readunit id="m108">8. gopakamoggallānasuttaṃ</readunit>
<pb n="3.89"/>
Gopakamoggallānasuttaṁ
<p n="105"/>Evamme sutaṁ ekaṁ samayaṁ āyasmā ānando rājagahe
viharati veḷuvane kalandakanivāpe aciraparinibbute bhagavati. Tena
kho pana samayena rājā māgadho ajātasattu vedehiputto rājagahaṁ
paṭisaṅkhārāpeti rañño pajjotassa āsaṅkamāno. Atha kho
āyasmā ānando pubbaṇhasamayaṁ nivāsetvā pattacīvaramādāya
rājagahaṁ piṇḍāya pāvisi. Atha kho āyasmato ānandassa
etadahosi atippago kho tāva rājagahe piṇḍāya carituṁ
yannūnāhaṁ yena gopakamoggallānassa brāhmaṇassa kammanto yena
gopakamoggallāno brāhmaṇo tenupasaṅkameyyanti. Atha kho
āyasmā ānando yena gopakamoggallānassa brāhmaṇassa kammanto
yena gopakamoggallāno brāhmaṇo tenupasaṅkami. Addasā kho
gopakamoggallāno brāhmaṇo āyasmantaṁ ānandaṁ dūrato <note n="1">Ma. Yu. dūratova.</note> āgacchantaṁ
disvāna āyasmantaṁ ānandaṁ etadavoca etu kho bhavaṁ ānando
svāgataṁ bhoto ānandassa cirassaṁ kho bhavaṁ ānando imaṁ
pariyāyamakāsi yadidaṁ idhāgamanāya nisīdatu bhavaṁ ānando idamāsanaṁ
paññattanti. Nisīdi <pb ed="P" n="3.8" set="M"/>kho āyasmā ānando paññatte
āsane. Gopakamoggallānopi kho brāhmaṇo aññataraṁ nīcaṁ
āsanaṁ gahetvā <note n="2">Ma. Yu. etthantare ekamantanti dissati.</note> nisīdi.
<pb n="3.90"/>
<p n="106"/>Ekamantaṁ nisinno kho gopakamoggallāno brāhmaṇo
āyasmantaṁ ānandaṁ etadavoca atthi nu kho bho ānanda ekabhikkhupi
tehi dhammehi sabbena sabbaṁ sabbathā sabbaṁ samannāgato yehi
dhammehi samannāgato so bhavaṁ gotamo ahosi arahaṁ
sammāsambuddhoti. Natthi kho brāhmaṇa ekabhikkhupi tehi dhammehi
sabbena sabbaṁ sabbathā sabbaṁ samannāgato yehi dhammehi
samannāgato so bhagavā ahosi arahaṁ sammāsambuddho so hi
brāhmaṇa bhagavā anuppannassa maggassa uppādetā asañjātassa
maggassa sañjānetā anakkhātassa maggassa akkhātā maggaññū
maggavidū maggakovido maggānugā ca pana etarahi sāvakā viharanti
pacchā samannāgatāti. Ayañca hidaṁ āyasmato ānandassa
gopakamoggallānena brāhmaṇena saddhiṁ antarākathā vippakatā ahosi.
<p n="107"/>Atha kho vassakāro brāhmaṇo magadhamahāmatto
rājagahe kammante anusaññāyamāno yena gopakamoggallānassa
brāhmaṇassa kammanto yenāyasmā ānando tenupasaṅkami
upasaṅkamitvā āyasmatā ānandena saddhiṁ sammodi sammodanīyaṁ
kathaṁ sārāṇīyaṁ vītisāretvā ekamantaṁ nisīdi. Ekamantaṁ nisinno
kho vassakāro brāhmaṇo magadhamahāmatto āyasmantaṁ ānandaṁ
etadavoca kāya nuttha bho ānanda etarahi kathāya sannisinnā
kā ca pana te <note n="1">Ma. Yu. vo.</note> antarākathā vippakatāti. Idha maṁ brāhmaṇa
<pb n="3.91"/>
Gopakamoggallāno brāhmaṇo evamāha <note n="1">Yu. idamāha.</note> atthi nu kho bho
ānanda ekabhikkhupi tehi dhammehi sabbena sabbaṁ sabbathā sabbaṁ
samannāgato yehi dhammehi samannāgato so bhavaṁ gotamo ahosi
arahaṁ sammāsambuddhoti evaṁ vutte ahaṁ brāhmaṇa gopakamoggallānaṁ
brāhmaṇaṁ etadavocaṁ natthi kho brāhmaṇa ekabhikkhupi
tehi dhammehi sabbena sabbaṁ sabbathā sabbaṁ samannāgato yehi
dhammehi samannāgato so bhagavā ahosi arahaṁ sammāsambuddho
so hi brāhmaṇa bhagavā anuppannassa maggassa uppādetā
asañjātassa maggassa sañjānetā anakkhātassa maggassa akkhātā
maggaññū maggavidū maggakovido maggānugā ca pana etarahi
sāvakā viharanti pacchā samannāgatāti mayaṁ kho no brāhmaṇa
gopakamoggallānena brāhmaṇena saddhiṁ antarākathā vippakatā
atha tvaṁ anuppattoti.
<p n="108"/>Atthi nu kho bho ānanda ekabhikkhupi tena bhotā
gotamena ṭhapito ayaṁ vo mamaccayena paṭisaraṇaṁ bhavissatīti yaṁ
tumhe etarahi paṭidhāveyyāthāti. Natthi kho brāhmaṇa ekabhikkhupi
tena bhagavatā jānatā passatā arahatā sammāsambuddhena ṭhapito
ayaṁ vo mamaccayena paṭisaraṇaṁ bhavissatīti yaṁ mayaṁ etarahi
paṭidhāveyyāmāti <note n="2">Ma. paṭipādeyyāmāti.</note>.
<p n="109"/>Atthi pana bho ānanda ekabhikkhupi saṅghena sammato
<pb n="3.92"/>
Sambahulehi therehi bhikkhūhi ṭhapito ayaṁ no bhagavato accayena
paṭisaraṇaṁ bhavissatīti yaṁ tumhe etarahi paṭidhāveyyāthāti. Natthi
kho brāhmaṇa ekabhikkhupi saṅghena sammato sambahulehi therehi
bhikkhūhi ṭhapito ayaṁ no bhagavato accayena paṭisaraṇaṁ bhavissatīti
yaṁ mayaṁ etarahi paṭidhāveyyāmāti. Evaṁ appaṭisaraṇe ca pana
bho ānanda ko hetu dhammasāmaggiyāti <note n="1">Ma. Yu. sāmaggiyāti.</note>. Na kho mayaṁ brāhmaṇa
appaṭisaraṇā sappaṭisaraṇā mayaṁ brāhmaṇa dhammapaṭisaraṇāti.
<p n="110"/>Atthi nu kho bho ānanda ekabhikkhupi tena bhotā
gotamena ṭhapito ayaṁ vo mamaccayena paṭisaraṇaṁ bhavissatīti yaṁ
tumhe etarahi paṭidhāveyyāthāti iti puṭṭho samāno natthi kho
brāhmaṇa ekabhikkhupi tena bhagavatā jānatā passatā arahatā
sammāsambuddhena ṭhapito ayaṁ vo mamaccayena paṭisaraṇaṁ bhavissatīti
yaṁ mayaṁ etarahi paṭidhāveyyāmāti vadesi. Atthi pana bho ānanda
ekabhikkhupi saṅghena sammato sambahulehi therehi bhikkhūhi ṭhapito
ayaṁ no bhagavato accayena paṭisaraṇaṁ bhavissatīti yaṁ tumhe etarahi
paṭidhāveyyāthāti iti puṭṭho samāno natthi <pb ed="P" n="3.10" set="M"/>kho brāhmaṇa
ekabhikkhupi saṅghena sammato sambahulehi therehi bhikkhūhi ṭhapito
ayaṁ no bhagavato accayena paṭisaraṇaṁ bhavissatīti yaṁ mayaṁ etarahi
paṭidhāveyyāmāti vadesi. Evaṁ appaṭisaraṇe ca pana bho ānanda
ko hetu dhammasāmaggiyāti iti puṭṭho samāno na kho mayaṁ
<pb n="3.93"/>
Brāhmaṇa appaṭisaraṇā sappaṭisaraṇā mayaṁ brāhmaṇa dhammapaṭisaraṇāti
vadesi. Imassa pana bho ānanda bhāsitassa kathaṁ attho
daṭṭhabboti.
<p n="111"/>Atthi kho brāhmaṇa tena bhagavatā jānatā passatā
arahatā sammāsambuddhena bhikkhūnaṁ sikkhāpadaṁ paññattaṁ pātimokkhaṁ
uddiṭṭhaṁ te mayaṁ tadahuposathe yāvatikā ekaṁ gāmakkhettaṁ
upanissāya viharāma te sabbe ekajjhaṁ sannipatāma sannipatitvā
yassa taṁ vattati taṁ ajjhesāma tasmiṁ ce bhaññamāne hoti
bhikkhussa āpatti hoti vītikkamo taṁ mayaṁ yathādhammaṁ yathānusiṭṭhaṁ
kāremāti na kira no bhavanto kārenti dhammo no kāretīti.
Atthi nu kho bho ānanda ekabhikkhupi yaṁ tumhe etarahi sakkarotha
garukarotha mānetha pūjetha sakkatvā garukatvā upanissāya viharathāti.
Atthi kho brāhmaṇa ekabhikkhupi yaṁ mayaṁ etarahi sakkaroma garukaroma
mānema pūjema sakkatvā garukatvā upanissāya viharāmāti.
<p n="112"/>Atthi kho bho ānanda ekabhikkhupi tena bhotā gotamena
ṭhapito ayaṁ vo mamaccayena paṭisaraṇaṁ bhavissatīti yaṁ tumhe etarahi
paṭidhāveyyāthāti iti puṭṭho samāno natthi kho brāhmaṇa
ekabhikkhupi tena bhagavatā jānatā passatā arahatā sammāsambuddhena
ṭhapito ayaṁ vo mamaccayena paṭisaraṇaṁ bhavissatīti yaṁ mayaṁ etarahi
paṭidhāveyyāmāti vadesi. Atthi pana <note n="2">Yu. atthi pana vo bho.</note> bho ānanda ekabhikkhupi
<pb n="3.94"/>
Saṅghena sammato sambahulehi therehi bhikkhūhi ṭhapito ayaṁ no bhagavato
accayena paṭisaraṇaṁ bhavissatīti yaṁ tumhe etarahi paṭidhāveyyāthāti
iti puṭṭho samāno natthi kho brāhmaṇa ekabhikkhupi saṅghena
sammato sambahulehi therehi bhikkhūhi ṭhapito ayaṁ no bhagavato
accayena paṭisaraṇaṁ bhavissatīti yaṁ mayaṁ etarahi paṭidhāveyyāmāti
vadesi. Atthi nu kho bho ānanda ekabhikkhupi yaṁ tumhe etarahi
sakkarotha garukarotha mānetha pūjetha sakkatvā garukatvā upanissāya
viharathāti iti puṭṭho samāno atthi kho brāhmaṇa ekabhikkhupi
yaṁ mayaṁ etarahi sakkaroma garukaroma mānema pūjema sakkatvā
garukatvā upanissāya viharāmāti vadesi. Imassa <note n="1">Ma. Yu. imassa pana bho.</note> bho ānanda
bhāsitassa kathaṁ attho daṭṭhabboti.
<p n="113"/>Atthi kho brāhmaṇa tena bhagavatā jānatā passatā
arahatā sammāsambuddhena dasa pasādanīyā dhammā akkhātā yasmiṁ
no te <note n="2">Ma. Yu. ime.</note> dhammā saṁvijjanti taṁ mayaṁ etarahi sakkaroma garukaroma
mānema pūjema sakkatvā garukatvā upanissāya viharāma katame dasa
idha brāhmaṇa bhikkhu sīlavā hoti pātimokkhasaṁvarasaṁvuto viharati
ācāragocarasampanno aṇumattesu vajjesu bhayadassāvī samādāya
sikkhati sikkhāpadesu. Bahussuto hoti sutadharo sutasannicayo
ye te dhammā ādikalyāṇā majjhekalyāṇā pariyosānakalyāṇā
sātthā <note n="3">Ma. Yu. sātthaṁ sabyañjanaṁ.</note> sabyañjanā kevalaparipuṇṇaṁ parisuddhaṁ brahmacariyaṁ abhivadanti
<pb n="3.95"/>
Tathārūpāssa dhammā bahussutā honti dhatā <note n="1">Ma. dhātā.</note> vacasā paricitā
manasānupekkhitā diṭṭhiyā supaṭividdhā. Santuṭṭho hoti
cīvarapiṇḍapātasenāsanagilānapaccayabhesajjaparikkhārehi. Catunnaṁ jhānānaṁ
ābhicetasikānaṁ diṭṭhadhammasukhavihārānaṁ nikāmalābhī hoti akicchalābhī
akasiralābhī anekavihitaṁ iddhividhaṁ paccanubhoti ekopi hutvā
bahudhā hoti bahudhāpi hutvā eko hoti āvibhāvaṁ tirobhāvaṁ
tirokuḍḍaṁ tiropākāraṁ tiropabbataṁ asajjamāno <note n="2">katthaci āsajjamānotipi pāṭho dissati.</note> gacchati seyyathāpi
ākāse paṭhaviyāpi ummujjanimmujjaṁ karoti seyyathāpi udake <pb ed="P" n="3.12" set="M"/>
udakepi abhijjamāne gacchati seyyathāpi paṭhaviyaṁ ākāsepi pallaṅkena
kamati seyyathāpi pakkhī sakuṇo imepi candimasuriye evaṁmahiddhike
evaṁmahānubhāve pāṇinā parimasati <note n="3">katthaci parāmasatītipi  pāṭho dissati.</note> parimajjati yāva brahmalokāpi
kāyena vasaṁ vatteti. Dibbāya sotadhātuyā visuddhāya atikkantamānusikāya
ubho sadde suṇāti dibbe ca mānuse ca ye dūre
santike ca. Parasattānaṁ parapuggalānaṁ cetasā ceto paricca
pajānāti. Sarāgaṁ vā cittaṁ sarāgaṁ cittanti pajānāti vītarāgaṁ
vā cittaṁ vītarāgaṁ cittanti pajānāti. Sadosaṁ vā cittaṁ
sadosaṁ cittanti pajānāti vītadosaṁ vā cittaṁ vītadosaṁ cittanti
pajānāti. Samohaṁ vā cittaṁ samohaṁ cittanti pajānāti vītamohaṁ
vā cittaṁ vītamohaṁ cittanti pajānāti. Saṅkhittaṁ vā cittaṁ
saṅkhittaṁ cittanti pajānāti vikkhittaṁ vā cittaṁ vikkhittaṁ cittanti
<pb n="3.96"/>
Pajānāti. Mahaggataṁ vā cittaṁ mahaggataṁ cittanti pajānāti
amahaggataṁ vā cittaṁ amahaggataṁ cittanti pajānāti. Sauttaraṁ
vā cittaṁ sauttaraṁ cittanti pajānāti anuttaraṁ vā cittaṁ
anuttaraṁ cittanti pajānāti. Samāhitaṁ vā cittaṁ samāhitaṁ
cittanti pajānāti asamāhitaṁ vā cittaṁ asamāhitaṁ cittanti
pajānāti. Vimuttaṁ vā cittaṁ vimuttaṁ cittanti pajānāti
avimuttaṁ vā cittaṁ avimuttaṁ cittanti pajānāti. Anekavihitaṁ
pubbenivāsaṁ anussarati seyyathīdaṁ ekampi jātiṁ dvepi jātiyo
tissopi jātiyo catassopi jātiyo pañcapi jātiyo dasapi jātiyo
vīsampi jātiyo tiṁsampi jātiyo cattāḷīsampi jātiyo paññāsampi
jātiyo jātisatampi jātisahassampi jātisatasahassampi anekepi
saṁvaṭṭakappe anekepi vivaṭṭakappe anekepi saṁvaṭṭavivaṭṭakappe
amutrāsiṁ evaṁnāmo evaṁgotto evaṁvaṇṇo evamāhāro evaṁ
sukhadukkhapaṭisaṁvedī evamāyupariyanto so tato cuto amutra udapādiṁ
tatrāpāsiṁ evaṁnāmo evaṁgotto evaṁvaṇṇo evamāhāro evaṁ
sukhadukkhapaṭisaṁvedī evamāyupariyanto so tato cuto idhūpapannoti.
Iti sākāraṁ sauddesaṁ anekavihitaṁ pubbenivāsaṁ anussarati. Dibbena
cakkhunā visuddhena atikkantamānusakena satte passati cavamāne
upapajjamāne hīne paṇīte suvaṇṇe dubbaṇṇe sugate duggate
.pe. Yathākammūpage satte pajānāti. Āsavānaṁ khayā anāsavaṁ
<pb n="3.97"/>
Cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā
upasampajja viharati. Ime kho brāhmaṇa tena bhagavatā
jānatā passatā arahatā sammāsambuddhena dasa pasādanīyā dhammā
akkhātā yasmiṁ no ime dhammā saṁvijjanti taṁ mayaṁ etarahi
sakkaroma garukaroma mānema pūjema sakkatvā garukatvā upanissāya
viharāmāti. <pb ed="P" n="3.13" set="M"/>
<p n="114"/>Evaṁ vutte vassakāro brāhmaṇo magadhamahāmatto
upanandaṁ senāpatiṁ āmantesi taṁ kiṁ maññasi evaṁ senāpati
yadime bhonto sakkātabbaṁ sakkaronti garukātabbaṁ garukaronti
mānetabbaṁ mānenti pūjetabbaṁ pūjenti tagghime bhonto sakkātabbaṁ
sakkaronti garukātabbaṁ garukaronti mānetabbaṁ mānenti pūjetabbaṁ
pūjenti imañca hi te bhonto na sakkareyyuṁ na garukareyyuṁ na
māneyyuṁ na pūjeyyuṁ atha kiñcarahi te bhonto sakkareyyuṁ garukareyyuṁ
māneyyuṁ pūjeyyuṁ sakkatvā garukatvā <note n="1">Ma. etthantare mānetvā pūjetvāti dissati.</note> upanissāya vihareyyunti.
<p n="115"/>Atha kho vassakāro brāhmaṇo magadhamahāmatto
āyasmantaṁ ānandaṁ etadavoca kahaṁ pana <note n="2">Ma. Yu. etthantare bhavanti  dissati.</note> ānando etarahi
viharatīti. Veḷuvane khvāhaṁ brāhmaṇa etarahi viharāmīti. Kacci
pana bho ānanda veḷuvanaṁ ramaṇīyañceva appasaddañca appanigghosañca
vijanavātaṁ manussarāhaseyyakaṁ paṭisallānasāruppanti. Taggha
brāhmaṇa veḷuvanaṁ ramaṇīyañceva appasaddañca appanigghosañca
<pb n="3.98"/>
Vijanavātaṁ manussarāhaseyyakaṁ paṭisallānasāruppaṁ yathātaṁ tumhādisehi
rakkhikehi <note n="1">Ma. rakkhakehi. Yu. rakkhehi.</note> gopakehīti.
<p n="116"/>Taggha bho ānanda veḷuvanaṁ ramaṇīyañceva appasaddañca
appanigghosañca vijanavātaṁ manussarāhaseyyakaṁ paṭisallānasāruppaṁ
yathātaṁ bhavantehi jhāyīhi jhānasīlehi <note n="2">jhānasīlīhi.</note> jhāyino ceva bhavanto
jhānasīlino ca ekamidāhaṁ bho ānanda samayaṁ so bhavaṁ gotamo
vesāliyaṁ viharati mahāvane kūṭāgārasālāyaṁ atha khvāhaṁ bho
ānanda yena mahāvanaṁ kūṭāgārasālā yena so bhavaṁ gotamo
tenupasaṅkamiṁ tatra ca pana so bhavaṁ gotamo anekapariyāyena
jhānakathaṁ kathesi jhāyī ceva so bhavaṁ gotamo ahosi jhānasīlo <note n="3">jhānasīlī. </note> ca
sabbañca pana so bhavaṁ gotamo jhānaṁ vaṇṇesīti.
<p n="117"/>Na kho brāhmaṇa so bhagavā sabbaṁ jhānaṁ vaṇṇesi
nāpi so bhagavā sabbaṁ jhānaṁ na vaṇṇesi na <note n="4">Po. Ma. Yu. nasadado natthi.</note> kathaṁrūpañca brāhmaṇa
so bhagavā jhānaṁ na vaṇṇesi. Idha brāhmaṇa ekacco
kāmarāgapariyuṭṭhitena cetasā viharati kāmarāgaparetena uppannassa ca
kāmarāgassa nissaraṇaṁ yathābhūtaṁ nappajānāti so kāmarāgaṁyeva
antaraṁ karitvā jhāyati pajjhāyati nijjhāyati apajjhāyati.
Byāpādapariyuṭṭhitena cetasā viharati byāpādaparetena uppannassa ca
byāpādassa nissaraṇaṁ yathābhūtaṁ nappajānāti so byāpādaṁyeva
antaraṁ karitvā jhāyati pajjhāyati nijjhāyati apajjhāyati.
<pb n="3.99"/>
Thīnamiddhapariyuṭṭhitena cetasā viharati thīnamiddhaparetena uppannassa ca
thīnamiddhassa nissaraṇaṁ yathābhūtaṁ nappajānāti so thīnamiddhaṁyeva
antaraṁ karitvā jhāyati pajjhāyati nijjhāyati apajjhāyati.
Uddhaccakukkuccapariyuṭṭhitena cetasā viharati uddhaccakukkuccaparetena
uppannassa ca uddhaccakukkuccassa nissaraṇaṁ yathābhūtaṁ nappajānāti
so uddhaccakukkuccaṁyeva antaraṁ karitvā jhāyati pajjhāyati nijjhāyati
apajjhāyati. Vicikicchāpariyuṭṭhitena cetasā viharati vicikicchāparetena
uppannāya ca vicikicchāya nissaraṇaṁ yathābhūtaṁ nappajānāti
so vicikicchaṁyeva antaraṁ karitvā jhāyati pajjhāyati nijjhāyati
apajjhāyati. Na evarūpaṁ kho brāhmaṇa so bhagavā jhānaṁ
vaṇṇesi. Kathaṁrūpañca brāhmaṇa so bhagavā jhānaṁ vaṇṇesi.
Idha brāhmaṇa bhikkhu vivicceva kāmehi vivicca akusalehi dhammehi
savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati
vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ
avitakkaṁ avicāraṁ samādhijaṁ pītisukhaṁ dutiyaṁ jhānaṁ ... Tatiyaṁ jhānaṁ ...
Catutthaṁ jhānaṁ upasampajja viharati. Evarūpaṁ kho brāhmaṇa so
bhagavā jhānaṁ vaṇṇesīti.
<p n="118"/>Gārayhaṁ kira bho ānanda so bhavaṁ gotamo jhānaṁ garahi
pāsaṁsaṁ pasaṁsi handa cadāni mayaṁ bho ānanda <pb ed="P" n="3.15" set="M"/>gacchāma bahukiccā
mayaṁ bahukaraṇīyāti. Yassadāni tvaṁ brāhmaṇa kālaṁ maññasīti. Atha
<pb n="3.100"/>
Kho vassakāro brāhmaṇo magadhamahāmatto āyasmato ānandassa
bhāsitaṁ abhinanditvā anumoditvā uṭṭhāyāsanā pakkāmi.
<p n="119"/>Atha kho gopakamoggallāno brāhmaṇo acirapakkante
vassakāre brāhmaṇe magadhamahāmatte āyasmantaṁ ānandaṁ etadavoca
yaṁ no mayaṁ bhavantaṁ ānandaṁ apucchimhā taṁ no bhavaṁ ānando
na byākāsīti. Nanu <note n="1">Yu. apinu.</note> te brāhmaṇa avocumhā natthi kho
brāhmaṇa ekabhikkhupi tehi dhammehi sabbena sabbaṁ sabbathā sabbaṁ
samannāgato yehi dhammehi samannāgato so bhagavā ahosi arahaṁ
sammāsambuddho so hi brāhmaṇa bhagavā anuppannassa maggassa
uppādetā asañjātassa maggassa sañjānetā anakkhātassa maggassa
akkhātā maggaññū maggavidū maggakovido maggānugā ca pana
etarahi sāvakā viharanti pacchā samannāgatāti.
Gopakamoggallānasuttaṁ niṭṭhitaṁ aṭṭhamaṁ.
</xml>