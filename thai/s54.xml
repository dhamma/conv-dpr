<xml src="s54.xml">
<pgroup id="s54"/>
<readunit id="s54">10. ānāpānasaṃyuttaṃ</readunit>
<p rend="subhead" check="nosid">1, ekadhammavaggo</p>
<p rend="subhead" sid="1">1, ekadhammasuttaṃ</p>
<pb n="5.394"/>
Ānāpānasaṁyuttaṁ
ekadhammavaggo paṭhamo
<p n="1305"/>Sāvatthī. Tatra kho .pe. Etadavoca ekadhammo
bhikkhave bhāvito bahulīkato mahapphalo hoti mahānisaṁso. Katamo
ekadhammo. Ānāpānassati.
<p n="1306"/>Kathaṁ bhāvitā ca bhikkhave ānāpānassati kathaṁ bahulīkatā
mahapphalā hoti mahānisaṁsā. Idha bhikkhave bhikkhu araññagato vā
rukkhamūlagato vā suññāgāragato vā nisīdati pallaṅkaṁ ābhujitvā
ujuṁ kāyaṁ paṇidhāya parimukhaṁ satiṁ upaṭṭhapetvā. So satova
assasati sato <note n="1">Ma. Yu. satova. evamuparipi.</note> passasati dīghaṁ vā assasanto dīghaṁ assasāmīti
pajānāti dīghaṁ vā passasanto dīghaṁ passasāmīti pajānāti. Rassaṁ
vā assasanto rassaṁ assasāmīti pajānāti rassaṁ vā passasanto
rassaṁ passasāmīti pajānāti. Sabbakāyapaṭisaṁvedī assasissāmīti sikkhati
sabbakāyapaṭisaṁvedī passasissāmīti sikkhati. Passambhayaṁ kāyasaṅkhāraṁ
assasissāmīti sikkhati passambhayaṁ kāyasaṅkhāraṁ passasissāmīti sikkhati.
Pītipaṭisaṁvedī assasissāmīti sikkhati pītipaṭisaṁvedī passasissāmīti
sikkhati. Sukhapaṭisaṁvedī assasissāmīti sikkhati sukhapaṭisaṁvedī
passasissāmīti sikkhati. Cittasaṅkhārapaṭisaṁvedī assasissāmīti sikkhati
<pb n="5.395"/>
Cittasaṅkhārapaṭisaṁvedī passasissāmīti sikkhati. Passambhayaṁ cittasaṅkhāraṁ
assasissāmīti sikkhati passambhayaṁ cittasaṅkhāraṁ passasissāmīti sikkhati.
Cittapaṭisaṁvedī assasissāmīti sikkhati cittapaṭisaṁvedī passasissāmīti
sikkhati. Abhippamodayaṁ cittaṁ assasissāmīti sikkhati abhippamodayaṁ
cittaṁ passasissāmīti sikkhati. Samādahaṁ cittaṁ assasissāmīti sikkhati
samādahaṁ cittaṁ passasissāmīti sikkhati. Vimocayaṁ cittaṁ assasissāmīti
sikkhati vimocayaṁ cittaṁ passasissāmīti sikkhati. Aniccānupassī
assasissāmīti sikkhati aniccānupassī passasissāmīti sikkhati. Virāgānupassī
assasissāmīti sikkhati virāgānupassī passasissāmīti sikkhati.
Nirodhānupassī assasissāmīti sikkhati nirodhānupassī passasissāmīti
sikkhati. Paṭinissaggānupassī assasissāmīti sikkhati paṭinissaggānupassī
passasissāmīti sikkhati. Evaṁ bhāvitā kho bhikkhave ānāpānassati
evaṁ bahulīkatā mahapphalā hoti mahānisaṁsāti.
<p rend="subhead" sid="2">2, bojjhaṅgasuttaṃ</p>
<p n="1307"/>Ānāpānassati bhikkhave bhāvitā bahulīkatā mahapphalā
hoti mahānisaṁsā.
<p n="1308"/>Kathaṁ bhāvitā ca bhikkhave ānāpānassati kathaṁ bahulīkatā
mahapphalā hoti mahānisaṁsā. Idha bhikkhave bhikkhu ānāpānassatisahagataṁ
satisambojjhaṅgaṁ bhāveti vivekanissitaṁ virāganissitaṁ <pb ed="P" n="5.313" set="S"/>nirodhanissitaṁ
vossaggapariṇāmiṁ. Ānāpānassatisahagataṁ dhammavicayasambojjhaṅgaṁ.
Viriya pīti passaddhi samādhi ānāpānassatisahagataṁ upekkhāsambojjhaṅgaṁ
<pb n="5.396"/>
Bhāveti vivekanissitaṁ virāganissitaṁ nirodhanissitaṁ vossaggapariṇāmiṁ.
Evaṁ bhāvitā kho bhikkhave ānāpānassati evaṁ bahulīkatā
mahapphalā hoti mahānisaṁsāti.
<p rend="subhead" sid="3">3, suddhikasuttaṃ</p>
<p n="1309"/>Ānāpānassati bhikkhave bhāvitā bahulīkatā mahapphalā
hoti mahānisaṁsā.
<p n="1310"/>Kathaṁ bhāvitā ca bhikkhave ānāpānassati kathaṁ bahulīkatā
mahapphalā hoti mahānisaṁsā. Idha bhikkhave bhikkhu araññagato vā
rukkhamūlagato vā suññāgāragato vā nisīdati pallaṅkaṁ ābhujitvā
ujuṁ kāyaṁ paṇidhāya parimukhaṁ satiṁ upaṭṭhapetvā. So satova
assasati sato passasati (vitthāretabbā yāva paṭinissaggānupassī
assasissāmīti sikkhati paṭinissaggānupassī passasissāmīti
sikkhati). Evaṁ bhāvitā kho bhikkhave ānāpānassati evaṁ bahulīkatā
mahapphalā hoti mahānisaṁsāti.
<p rend="subhead" sid="4">4, paṭhamaphalasuttaṃ</p>
<p n="1311"/>Ānāpānassati bhikkhave bhāvitā bahulīkatā mahapphalā
hoti mahānisaṁsā.
<p n="1312"/>Kathaṁ bhāvitā ca bhikkhave ānāpānassati kathaṁ bahulīkatā
mahapphalā hoti mahānisaṁsā. Idha bhikkhave bhikkhu araññagato
vā rukkhamūlagato vā suññāgāragato vā nisīdati pallaṅkaṁ ābhujitvā
ujuṁ kāyaṁ paṇidhāya parimukhaṁ satiṁ upaṭṭhapetvā. So satova assasati
sato passasati. (vitthāro yāva paṭinissaggānupassī assasissāmīti
<pb n="5.397"/>
Sikkhati <pb ed="P" n="5.314" set="S"/>paṭinissaggānupassī passasissāmīti sikkhati). Evaṁ bhāvitā kho
bhikkhave ānāpānassati evaṁ bahulīkatā mahapphalā hoti mahānisaṁsā.
<p n="1313"/>Evaṁ bhāvitāya kho bhikkhave ānāpānassatiyā evaṁ
bahulīkatāya dvinnaṁ phalānaṁ aññataraṁ phalaṁ pāṭikaṅkhaṁ diṭṭheva dhamme
aññā sati vā upādisese anāgāmitāti.
<p rend="subhead" sid="5">5, dutiyaphalasuttaṃ</p>
<p n="1314"/>Ānāpānassati bhikkhave bhāvitā bahulīkatā mahapphalā
hoti mahānisaṁsā.
<p n="1315"/>Kathaṁ bhāvitā ca bhikkhave ānāpānassati kathaṁ bahulīkatā
mahapphalā hoti mahānisaṁsā. Idha bhikkhave bhikkhu araññagato vā
rukkhamūlagato vā suññāgāragato vā nisīdati pallaṅkaṁ ābhujitvā ujuṁ
kāyaṁ paṇidhāya parimukhaṁ satiṁ upaṭṭhapetvā. So satova assasati
sato passasati. (vitthāro yāva paṭinissaggānupassī assasissāmīti
sikkhati paṭinissaggānupassī passasissāmīti sikkhati). Evaṁ
bhāvitā kho bhikkhave ānāpānassati evaṁ bahulīkatā mahapphalā
hoti mahānisaṁsā.
<p n="1316"/>Evaṁ bhāvitāya kho bhikkhave ānāpānassatiyā evaṁ
bahulīkatāya satta phalā sattānisaṁsā pāṭikaṅkhā. Katame satta phalā
sattānisaṁsā. Diṭṭheva dhamme paṭikacca aññaṁ ārādheti no
ce diṭṭheva dhamme paṭikacca aññaṁ ārādheti atha maraṇakāle
aññaṁ ārādheti no ce diṭṭheva dhamme paṭikacca aññaṁ
<pb n="5.398"/>
Ārādheti no ce maraṇakāle aññaṁ ārādheti. Atha pañcannaṁ
orambhāgiyānaṁ saññojanānaṁ parikkhayā antarāparinibbāyī hoti
upahaccaparinibbāyī hoti asaṅkhāraparinibbāyī hoti sasaṅkhāraparinibbāyī
hoti uddhaṁsoto hoti akaniṭṭhagāmī. Evaṁ bhāvitāya
kho bhikkhave ānāpānassatiyā evaṁ bahulīkatāya ime satta phalā
sattānisaṁsā pāṭikaṅkhāti.
<p rend="subhead" sid="6">6, ariṭṭhasuttaṃ</p>
<p n="1317"/>Sāvatthiyaṁ. Tatra kho bhagavā .pe. Etadavoca
bhāvetha no tumhe bhikkhave ānāpānassatinti. <pb ed="P" n="5.315" set="S"/>
<p n="1318"/>Evaṁ vutte āyasmā ariṭṭho bhagavantaṁ etadavoca
ahaṁ kho bhante bhāvemi ānāpānassatinti. Yathākathaṁ pana tvaṁ
ariṭṭha bhāvesi ānāpānassatinti.
<p n="1319"/>Atītesu me bhante kāmesu kāmacchando pahīno
anāgatesu me kāmesu kāmacchando vigato ajjhattaṁ <note n="1">Po. Ma. ajjhattabahiddhā.</note> bahiddhā
ca me dhammesu paṭighasaññā suppaṭivinītā so satova assasissāmi
sato passasissāmi. Evaṁ khvāhaṁ bhante bhāvemi ānāpānassatinti.
<p n="1320"/>Atthesā ariṭṭha ānāpānassati nesā natthīti vadāmi.
Apica ariṭṭha yathā ānāpānassati vitthārena paripuṇṇā hoti
taṁ suṇāhi sādhukaṁ manasikarohi bhāsissāmīti. Evaṁ bhanteti kho
āyasmā ariṭṭho bhagavato paccassosi. Bhagavā etadavoca kathañca
ariṭṭha ānāpānassati vitthārena paripuṇṇā hoti. Idha ariṭṭha
<pb n="5.399"/>
Bhikkhu araññagato vā rukkhamūlagato vā suññāgāragato vā nisīdati
pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā.
So satova assasati sato passasati dīghaṁ vā assasanto dīghaṁ
assasāmīti pajānāti .pe. Paṭinissaggānupassī assasissāmīti
sikkhati paṭinissaggānupassī passasissāmīti sikkhati. Evaṁ kho
ariṭṭha ānāpānassati vitthārena paripuṇṇā hotīti.
<p rend="subhead" sid="7">7, mahākappinasuttaṃ</p>
<p n="1321"/>Sāvatthī. Tena kho pana samayena āyasmā mahākappino
bhagavato avidūre nisinno hoti pallaṅkaṁ ābhujitvā ujuṁ
kāyaṁ paṇidhāya parimukhaṁ satiṁ upaṭṭhapetvā.
<p n="1322"/>Addasā kho bhagavā āyasmantaṁ mahākappinaṁ avidūre
nisinnaṁ pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ
upaṭṭhapetvā disvāna bhikkhū āmantesi passatha no tumhe bhikkhave
etassa bhikkhuno kāyassa iñjitattaṁ vā phanditattaṁ vāti. <pb ed="P" n="5.316" set="S"/>
<p n="1323"/>Yadāpi mayaṁ bhante taṁ āyasmantaṁ passāma saṅghamajjhe
vā nisinnaṁ ekaṁ vā raho nisinnaṁ tadāpi mayaṁ tassa āyasmato
na passāma kāyassa iñjitattaṁ vā phanditattaṁ vāti.
<p n="1324"/>Yassa bhikkhave samādhissa bhāvitattā bahulīkatattā neva
kāyassa iñjitattaṁ vā hoti phanditattaṁ vā na cittassa iñjitattaṁ
vā hoti phanditattaṁ vā tassa so bhikkhave bhikkhu samādhissa
nikāmalābhī akicchalābhī akasiralābhī.
<pb n="5.400"/>
<p n="1325"/>Katamassa ca bhikkhave samādhissa bhāvitattā bahulīkatattā
neva kāyassa iñjitattaṁ vā hoti phanditattaṁ vā na cittassa
iñjitattaṁ vā hoti phanditattaṁ vā. Ānāpānassatisamādhissa
bhikkhave bhāvitattā bahulīkatattā neva kāyassa iñjitattaṁ vā hoti
phanditattaṁ vā na cittassa iñjitattaṁ vā hoti phanditattaṁ vā.
<p n="1326"/>Kathaṁ bhāvite kho bhikkhave ānāpānassatisamādhimhi kathaṁ
bahulīkate neva kāyassa iñjitattaṁ vā hoti phanditattaṁ vā na
cittassa iñjitattaṁ vā hoti phanditattaṁ vā. Idha bhikkhave
bhikkhu araññagato vā rukkhamūlagato vā suññāgāragato vā
nisīdati pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ
upaṭṭhapetvā. So satova assasati sato passasati (vitthāretabbā
yāva paṭinissaggānupassī assasissāmīti sikkhati paṭinissaggānupassī
passasissāmīti sikkhati). Evaṁ bhāvite kho bhikkhave ānāpānassatisamādhimhi
evaṁ bahulīkate neva kāyassa iñjitattaṁ vā hoti
phanditattaṁ vā na cittassa iñjitattaṁ vā hoti phanditattaṁ vāti.
<p rend="subhead" sid="8">8, padīpopamasuttaṃ</p>
<p n="1327"/>Ānāpānassatisamādhi bhikkhave bhāvito bahulīkato
mahapphalo hoti mahānisaṁso. <pb ed="P" n="5.317" set="S"/>
<p n="1328"/>Kathaṁ bhāvito ca bhikkhave ānāpānassatisamādhi kathaṁ bahulīkato
mahapphalo hoti mahānisaṁso. Idha bhikkhave bhikkhu araññagato
vā rukkhamūlagato vā suññāgāragato vā nisīdati pallaṅkaṁ ābhujitvā
<pb n="5.401"/>
Ujuṁ kāyaṁ paṇidhāya parimukhaṁ satiṁ upaṭṭhapetvā. So satova assasati
sato passasati. Dīghaṁ vā assasanto dīghaṁ assasāmīti pajānāti
(vitthāretabbā yāva paṭinissaggānupassī assasissāmīti sikkhati
paṭinissaggānupassī passasissāmīti sikkhati). Evaṁ bhāvito kho bhikkhave
ānāpānassatisamādhi evaṁ bahulīkato mahapphalo hoti mahānisaṁso.
<p n="1329"/>Ahampi sudaṁ bhikkhave pubbeva sambodhā anabhisambuddho
bodhisattova samāno iminā vihārena bahulaṁ viharāmi. Tassa
mayhaṁ bhikkhave iminā vihārena bahulaṁ viharato neva kāyo kilamati <note n="1">Sī. kilami.</note>
na cakkhūni anupādāya ca me āsavehi cittaṁ vimuccati <note n="2">Sī. Ma. vimucci.</note>.
<p n="1330"/>Tasmā tiha bhikkhave bhikkhu cepi ākaṅkheyya neva me
kāyopi kilameyya na cakkhūni anupādāya ca me āsavehi cittaṁ
vimucceyyāti ayameva ānāpānassatisamādhi sādhukaṁ manasikātabbo.
<p n="1331"/>Tasmā tiha bhikkhave bhikkhu cepi ākaṅkheyya ye me
gehasitā sarasaṅkappā te pahīyeyyunti ayameva ānāpānassatisamādhi
sādhukaṁ manasikātabbo.
<p n="1332"/>Tasmā tiha bhikkhave bhikkhu cepi ākaṅkheyya appaṭikūle
paṭikūlasaññī vihareyyanti ayameva ānāpānassatisamādhi sādhukaṁ
manasikātabbo.
<p n="1333"/>Tasmā tiha bhikkhave bhikkhu cepi ākaṅkheyya paṭikūle
<pb n="5.402"/>
Appaṭikūlasaññī vihareyyanti ayameva ānāpānassatisamādhi sādhukaṁ
manasikātabbo.
<p n="1334"/>Tasmā tiha bhikkhave bhikkhu cepi ākaṅkheyya appaṭikūle
ca paṭikūle ca paṭikūlasaññī vihareyyanti ayameva ānāpānassatisamādhi <pb ed="P" n="5.318" set="S"/>
sādhukaṁ manasikātabbo.
<p n="1335"/>Tasmā tiha bhikkhave bhikkhu cepi ākaṅkheyya paṭikūle ca
appaṭikūle ca appaṭikūlasaññī vihareyyanti ayameva ānāpānassatisamādhi
sādhukaṁ manasikātabbo.
<p n="1336"/>Tasmā tiha bhikkhave bhikkhu cepi ākaṅkheyya appaṭikūlañca
paṭikūlañca tadubhayaṁ abhinivajjetvā upekkhako vihareyyaṁ sato
sampajānoti ayameva ānāpānassatisamādhi sādhukaṁ manasikātabbo.
<p n="1337"/>Tasmā tiha bhikkhave bhikkhu cepi ākaṅkheyya vivicceva
kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ
paṭhamaṁ jhānaṁ upasampajja vihareyyanti ayameva ānāpānassatisamādhi
sādhukaṁ manasikātabbo.
<p n="1338"/>Tasmā tiha bhikkhave bhikkhu cepi ākaṅkheyya vitakkavicārānaṁ
vūpasamā ajjhattaṁ sampasādanaṁ cetaso ekodibhāvaṁ avitakkaṁ
avicāraṁ samādhijaṁ pītisukhaṁ dutiyaṁ jhānaṁ upasampajja vihareyyanti ayameva
ānāpānassatisamādhi sādhukaṁ manasikātabbo.
<p n="1339"/>Tasmā tiha bhikkhave bhikkhu cepi ākaṅkheyya pītiyā
<pb n="5.403"/>
Ca virāgā upekkhako ca vihareyyaṁ sato ca sampajāno sukhañca
kāyena paṭisaṁvedeyyaṁ yantaṁ ariyā ācikkhanti upekkhako satimā
sukhavihārīti tatiyaṁ jhānaṁ upasampajja vihareyyanti ayameva
ānāpānassatisamādhi sādhukaṁ manasikātabbo.
<p n="1340"/>Tasmā tiha bhikkhave bhikkhu cepi ākaṅkheyya sukhassa ca
pahānā dukkhassa ca pahānā pubbeva somanassadomanassānaṁ atthaṅgamā
adukkhamasukhaṁ upekkhāsatipārisuddhiṁ catutthaṁ jhānaṁ upasampajja vihareyyanti
ayameva ānāpānassatisamādhi sādhukaṁ manasikātabbo.
<p n="1341"/>Tasmā tiha bhikkhave bhikkhu cepi ākaṅkheyya sabbaso
rūpasaññānaṁ samatikkamā paṭighasaññānaṁ atthaṅgamā nānattasaññānaṁ
amanasikārā ananto ākāsoti ākāsānañcāyatanaṁ upasampajja
vihareyyanti ayameva ānāpānassatisamādhi <pb ed="P" n="5.319" set="S"/>sādhukaṁ manasikātabbo.
<p n="1342"/>Tasmā tiha bhikkhave bhikkhu cepi ākaṅkheyya sabbaso
ākāsānañcāyatanaṁ samatikkamma anantaṁ viññāṇanti viññāṇañcāyatanaṁ
upasampajja vihareyyanti ayameva ānāpānassatisamādhi
sādhukaṁ manasikātabbo.
<p n="1343"/>Tasmā tiha bhikkhave bhikkhu cepi ākaṅkheyya sabbaso
viññāṇañcāyatanaṁ samatikkamma natthi kiñcīti ākiñcaññāyatanaṁ
upasampajja vihareyyanti ayameva ānāpānassatisamādhi sādhukaṁ
manasikātabbo.
<pb n="5.404"/>
<p n="1344"/>Tasmā tiha bhikkhave bhikkhu cepi ākaṅkheyya sabbaso
ākiñcaññāyatanaṁ samatikkamma nevasaññānāsaññāyatanaṁ upasampajja
vihareyyanti ayameva ānāpānassatisamādhi sādhukaṁ manasikātabbo.
<p n="1345"/>Tasmā tiha bhikkhave bhikkhu cepi ākaṅkheyya sabbaso
nevasaññānāsaññāyatanaṁ samatikkamma saññāvedayitanirodhaṁ upasampajja
vihareyyanti ayameva ānāpānassatisamādhi sādhukaṁ manasikātabbo.
<p n="1346"/>Evaṁ bhāvite kho bhikkhave ānāpānassatisamādhimhi evaṁ
bahulīkate sukhañce vedanaṁ vedayati <note n="1">Po. Yu. sabbattha vediyati. vediyamāno. <pb ed="P" n="5.320" set="S"/></note> sā aniccāti pajānāti
anajjhositāti pajānāti anabhinanditāti pajānāti. Dukkhañce
vedanaṁ vedayati sā aniccāti pajānāti anajjhositāti pajānāti
anabhinanditāti pajānāti. Adukkhamasukhañce vedanaṁ vedayati sā
aniccāti pajānāti anajjhositāti pajānāti anabhinanditāti
pajānāti. So sukhaṁ ce vedanaṁ vedayati visaṁyutto naṁ vedayati.
Dukkhaṁ ce vedanaṁ vedayati visaṁyutto naṁ vedayati. Adukkhamasukhaṁ
ce vedanaṁ vedayati visaṁyutto naṁ vedayati. So kāyapariyantikaṁ
vedanaṁ vedayamāno <note n="2">Po. Yu. sabbattha vediyati. vediyamāno. <pb ed="P" n="5.320" set="S"/></note> kāyapariyantikaṁ vedanaṁ vedayāmīti <note n="3">Po. Yu. vediyāmīti. evamupari.</note> pajānāti
jīvitapariyantikaṁ vedanaṁ vedayamāno jīvitapariyantikaṁ vedanaṁ vedayāmīti
pajānāti kāyassa bhedā uddhaṁ jīvitapariyādānā idheva sabbavedayitāni
anabhinanditāni sītibhavissantīti pajānāti.
<p n="1347"/>Seyyathāpi bhikkhave telañca paṭicca vaṭṭiñca paṭicca
<pb n="5.405"/>
Telappadīpo jhāyeyya tasseva telassa ca vaṭṭiyā ca pariyādānā
anāhāro nibbāyeyya. Evameva kho bhikkhave bhikkhu kāyapariyantikaṁ
vedanaṁ vedayamāno kāyapariyantikaṁ vedanaṁ vedayāmīti pajānāti
jīvitapariyantikaṁ vedanaṁ vedayamāno jīvitapariyantikaṁ vedanaṁ vedayāmīti
pajānāti kāyassa bhedā uddhaṁ jīvitapariyādānā idheva
sabbavedayitāni anabhinanditāni sītibhavissantīti pajānātīti.
<p rend="subhead" sid="9">9, vesālīsuttaṃ</p>
<p n="1348"/>Evamme sutaṁ ekaṁ samayaṁ bhagavā vesāliyaṁ viharati
mahāvane kūṭāgārasālāyaṁ. Tena kho pana samayena bhagavā bhikkhūnaṁ
anekapariyāyena asubhakathaṁ katheti asubhāya vaṇṇaṁ bhāsati
asubhabhāvanāya vaṇṇaṁ bhāsati. Atha kho bhagavā bhikkhū āmantesi
icchāmahaṁ bhikkhave addhamāsaṁ paṭisallīyituṁ namhi kenaci upasaṅkamitabbo
aññatra ekena piṇḍapātanīhārakenāti. Evaṁ bhanteti kho te
bhikkhū bhagavato paṭissutvā nāssudha koci bhagavantaṁ upasaṅkamati
aññatra ekena piṇḍapātanīhārakena.
<p n="1349"/>Atha kho te bhikkhū bhagavā anekapariyāyena asubhakathaṁ
katheti <note n="1">Yu. kathesi. evamupari.</note> asubhāya vaṇṇaṁ bhāsati asubhabhāvanāya vaṇṇaṁ bhāsatīti
anekākāravokāraṁ asubhabhāvanānuyogamanuyuttā viharanti te iminā
kāyena aṭṭiyamānā <note n="2">Ma. aṭṭīyamānā.</note> harāyamānā jigucchamānā satthahārakaṁ
pariyesanti dasapi bhikkhū ekāhena satthaṁ āharanti vīsatipi .pe.
Tiṁsatipi bhikkhū ekāhena satthaṁ āharanti.
<pb n="5.406"/>
<p n="1350"/>Atha kho bhagavā tassa addhamāsassa accayena
paṭisallānā vuṭṭhito āyasmantaṁ ānandaṁ āmantesi kinnu <pb ed="P" n="5.321" set="S"/>kho
ānanda tanubhūto viya bhikkhusaṅghoti. Tathā hi pana bhante bhagavā
bhikkhūnaṁ anekapariyāyena asubhakathaṁ katheti asubhāya vaṇṇaṁ bhāsati
asubhabhāvanāya vaṇṇaṁ bhāsati. Te <note n="1">Yu. ca. Ma. ime pāṭhā natthi.</note> bhante bhikkhū bhagavā kho
anekapariyāyena asubhakathaṁ katheti asubhāya vaṇṇaṁ bhāsati asubhabhāvanāya
vaṇṇaṁ bhāsatīti anekākāravokāraṁ asubhabhāvanānuyogamanuyuttā
viharanti te iminā kāyena aṭṭiyamānā harāyamānā
jigucchamānā satthahārakaṁ pariyesanti dasapi bhikkhū ekāhena satthaṁ
āharanti vīsatipi .pe. Tiṁsatipi bhikkhū ekāhena satthaṁ āharanti.
Sādhu bhante bhagavā pariyāyaṁ <note n="2">Sī. evaṁ. Ma. Yu. aññaṁ pariyāyaṁ.</note> ācikkhatu yathāyaṁ bhikkhusaṅgho aññāya
saṇṭhaheyyāti.
<p n="1351"/>Tenahānanda yāvatikā bhikkhū vesāliṁ upanissāya viharanti
te sabbe upaṭṭhānasālāyaṁ sannipātehīti. Evaṁ bhanteti kho
āyasmā ānando bhagavato paṭissutvā yāvatikā bhikkhū vesāliṁ
upanissāya viharanti te sabbe upaṭṭhānasālāyaṁ sannipātetvā
yena bhagavā tenupasaṅkami upasaṅkamitvā bhagavantaṁ etadavoca
sannipatito bhante bhikkhusaṅgho yassadāni bhagavā kālaṁ maññatīti.
<p n="1352"/>Atha kho bhagavā yena upaṭṭhānasālā tenupasaṅkami
<pb n="5.407"/>
Upasaṅkamitvā paññatte āsane nisīdi. Nisajja kho bhagavā
bhikkhū āmantesi ayaṁpi kho bhikkhave ānāpānassatisamādhi bhāvito
bahulīkato santo ceva paṇīto ca asecanako ca sukho ca vihāro
uppannuppanne ca pāpake akusale dhamme ṭhānaso antaradhāpeti
vūpasameti.
<p n="1353"/>Seyyathāpi bhikkhave gimhānaṁ pacchime māse ūhataṁ
rajojallaṁ tamenaṁ mahā akālamegho <pb ed="P" n="5.322" set="S"/>ṭhānaso antaradhāpeti
vūpasameti. Evameva kho bhikkhave ānāpānassatisamādhi bhāvito
bahulīkato santo ceva paṇīto ca asecanako ca sukho ca vihāro
uppannuppanne ca pāpake akusale dhamme ṭhānaso antaradhāpeti
vūpasameti.
<p n="1354"/>Kathaṁ bhāvito ca bhikkhave ānāpānassatisamādhi kathaṁ
bahulīkato santo ceva paṇīto ca asecanako ca sukho ca vihāro
uppannuppanne ca pāpake akusale dhamme ṭhānaso antaradhāpeti
vūpasameti. Idha bhikkhave bhikkhu araññagato vā rukkhamūlagato vā
suññāgāragato vā nisīdati pallaṅkaṁ ābhujitvā ujuṁ kāyaṁ paṇidhāya
parimukhaṁ satiṁ upaṭṭhapetvā. So satova assasati sato passasati.
(vitthāretabbaṁ). Paṭinissaggānupassī assasissāmīti sikkhati
paṭinissaggānupassī passasissāmīti sikkhati. Evaṁ bhāvito kho bhikkhave
ānāpānassatisamādhi evaṁ bahulīkato santo ceva paṇīto ca asecanako
<pb n="5.408"/>
Ca sukho ca vihāro uppannuppanne ca pāpake akusale dhamme
ṭhānaso antaradhāpeti vūpasametīti.
<p rend="subhead" sid="10">10, kimilasuttaṃ</p>
<p n="1355"/>Evamme sutaṁ ekaṁ samayaṁ bhagavā kimilāyaṁ viharati
veḷuvane. Tatra kho bhagavā āyasmantaṁ kimilaṁ āmantesi kathaṁ
bhāvito nu kho kimila ānāpānassatisamādhi kathaṁ bahulīkato mahapphalo
hoti mahānisaṁsoti. Evaṁ vutte āyasmā kimilo tuṇhī ahosi.
<p n="1356"/>Dutiyampi kho bhagavā. Tatiyampi kho bhagavā āyasmantaṁ
kimilaṁ āmantesi kathaṁ bhāvito nu kho kimila ānāpānassatisamādhi
kathaṁ <pb ed="P" n="5.323" set="S"/>bahulīkato mahapphalo hoti mahānisaṁsoti. Tatiyampi kho
āyasmā kimilo tuṇhī ahosi.
<p n="1357"/>Evaṁ vutte āyasmā ānando bhagavantaṁ etadavoca
etassa bhagavā kālo etassa sugata kālo yaṁ bhagavā ānāpānassatisamādhiṁ
bhāseyya bhagavato sutvā bhikkhū dhāressantīti.
Tenahānanda suṇāhi sādhukaṁ manasikarohi bhāsissāmīti. Evaṁ
bhanteti kho āyasmā ānando bhagavato paccassosi. Bhagavā
etadavoca kathaṁ bhāvito ca ānanda ānāpānassatisamādhi kathaṁ
bahulīkato mahapphalo hoti mahānisaṁso. Idhānanda bhikkhu araññagato
vā rukkhamūlagato vā suññāgāragato vā nisīdati pallaṅkaṁ
ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā. So
satova assasati .pe. Paṭinissaggānupassī assasissāmīti sikkhati
<pb n="5.409"/>
Paṭinissaggānupassī passasissāmīti sikkhati. Evaṁ bhāvito kho
ānanda ānāpānassatisamādhi evaṁ bahulīkato mahapphalo hoti
mahānisaṁso.
<p n="1358"/>Yasmiṁ samaye ānanda bhikkhu dīghaṁ vā assasanto dīghaṁ
assasāmīti pajānāti dīghaṁ vā passasanto dīghaṁ passasāmīti
pajānāti. Rassaṁ vā assasanto rassaṁ assasāmīti pajānāti
rassaṁ vā passasanto rassaṁ passasāmīti pajānāti. Sabbakāyapaṭisaṁvedī
assasissāmīti sikkhati sabbakāyapaṭisaṁvedī passasissāmīti
sikkhati. Passambhayaṁ kāyasaṅkhāraṁ assasissāmīti sikkhati passambhayaṁ
kāyasaṅkhāraṁ passasissāmīti sikkhati. Kāye kāyānupassī ānanda
bhikkhu tasmiṁ samaye viharati ātāpī sampajāno satimā vineyya
loke abhijjhādomassaṁ. Taṁ kissa hetu. Kāyaññatarāhaṁ ānanda
etaṁ vadāmi yadidaṁ assāsappassāsaṁ. Tasmā tihānanda kāye
kāyānupassī bhikkhu tasmiṁ samaye viharati ātāpī sampajāno
satimā vineyya loke abhijjhādomanassaṁ.
<p n="1359"/>Yasmiṁ samaye ānanda bhikkhu pītipaṭisaṁvedī assasissāmīti
sikkhati <pb ed="P" n="5.324" set="S"/>pītipaṭisaṁvedī passasissāmīti sikkhati. Sukhapaṭisaṁvedī
assasissāmīti sikkhati sukhapaṭisaṁvedī passasissāmīti sikkhati.
Cittasaṅkhārapaṭisaṁvedī assasissāmīti sikkhati cittasaṅkhārapaṭisaṁvedī
passasissāmīti sikkhati. Passambhayaṁ cittasaṅkhāraṁ assasissāmīti sikkhati
<pb n="5.410"/>
Passambhayaṁ cittasaṅkhāraṁ passasissāmīti sikkhati. Vedanāsu vedanānupassī
ānanda bhikkhu tasmiṁ samaye viharati ātāpī sampajāno
satimā vineyya loke abhijjhādomanassaṁ. Taṁ kissa hetu.
Vedanāññatarāhaṁ ānanda etaṁ vadāmi yadidaṁ assāsappassāsānaṁ <note n="1">Yu. assāsapassāsaṁ.</note>
sādhukaṁ manasikāraṁ. Tasmā tihānanda vedanāsu vedanānupassī bhikkhu
tasmiṁ samaye viharati ātāpī sampajāno satimā vineyya loke
abhijjhādomanassaṁ.
<p n="1360"/>Yasmiṁ samaye ānanda bhikkhu cittapaṭisaṁvedī assasissāmīti
sikkhati cittapaṭisaṁvedī passasissāmīti sikkhati. Abhippamodayaṁ
cittaṁ .pe. Samādahaṁ cittaṁ. Vimocayaṁ cittaṁ assasissāmīti
sikkhati vimocayaṁ cittaṁ passasissāmīti sikkhati. Citte
cittānupassī ānanda bhikkhu tasmiṁ samaye viharati ātāpī sampajāno
satimā vineyya loke abhijjhādomanassaṁ. Taṁ kissa hetu.
Nāhaṁ ānanda muṭṭhassatissa asampajānassa ānāpānassatisamādhibhāvanaṁ
vadāmi. Tasmā tihānanda citte cittānupassī bhikkhu
tasmiṁ samaye viharati ātāpī sampajāno satimā vineyya loke
abhijjhādosanassaṁ.
<p n="1361"/>Yasmiṁ samaye ānanda bhikkhu aniccānupassī assasissāmīti
sikkhati .pe. Virāgānupassī nirodhānupassī paṭinissaggānupassī
assasissāmīti sikkhati paṭinissaggānupassī passasissāmīti sikkhati.
<pb n="5.411"/>
Dhammesu dhammānupassī ānanda bhikkhu tasmiṁ samaye viharati ātāpī
sampajāno satimā vineyya loke abhijjhādomanassaṁ. So yantaṁ
hoti abhijjhādomanassānaṁ pahānaṁ tampaññāya disvā sādhukaṁ
ajjhupekkhitā hoti. Tasmā tihānanda dhammesu dhammānupassī
bhikkhu <pb ed="P" n="5.325" set="S"/>tasmiṁ samaye viharati ātāpī sampajāno satimā vineyya
loke abhijjhādomanassaṁ.
<p n="1362"/>Seyyathāpi ānanda cātummahāpathe <note n="1">Ma. Yu. catumahāpathe.</note> mahā paṁsupuñjo
puratthimāya cepi disāya āgaccheyya sakaṭaṁ vā ratho vā upahanateva
taṁ paṁsupuñjaṁ. Pacchimāya cepi disāya āgaccheyya. Uttarāya
cepi disāya āgaccheyya. Dakkhiṇāya cepi disāya āgaccheyya
sakaṭaṁ vā ratho vā upahanateva taṁ paṁsupuñjaṁ. Evameva kho ānanda
bhikkhu kāye kāyānupassī viharantopi upahanateva pāpake akusale
dhamme. Vedanāsu citte dhammesu dhammānupassī viharantopi
upahanateva pāpake akusale dhammeti.
Ekadhammavaggo paṭhamo.
Tassuddānaṁ
ekadhammo ca bojjhaṅgo suddhikaṁ <note n="2">Yu. suddhakañca.</note> ca dve phalā
ariṭṭho kappino dīpo vesālī kimilena cāti.
<p rend="subhead" check="nosid">2, dutiyavaggo</p>
<p rend="subhead" sid="11">1, icchānaṅgalasuttaṃ</p>
<pb n="5.412"/>
Dutiyavaggo dutiyo
<p n="1363"/>Ekaṁ samayaṁ bhagavā icchānaṅgale viharati
icchānaṅgalavanasaṇḍe. Tatra kho bhagavā bhikkhū āmantesi icchāmahaṁ
bhikkhave temāsaṁ paṭisallīyituṁ <note n="1">Po. paṭisallituṁ.</note> namhi kenaci upasaṅkamitabbo aññatra
ekena piṇḍapātanīhārakenāti. Evaṁ bhanteti kho te bhikkhū
bhagavato <pb ed="P" n="5.326" set="S"/>paṭissutvā nāssudha koci bhagavantaṁ upasaṅkamati aññatra
ekena piṇḍapātanīhārakena.
<p n="1364"/>Atha kho bhagavā tassa temāsassa accayena paṭisallānā
vuṭṭhito bhikkhū āmantesi sace vo bhikkhave aññatitthiyā
paribbājakā evaṁ puccheyyuṁ katamenāvuso vihārena samaṇo gotamo
vassāvāsaṁ bahulaṁ vihāsīti. Evaṁ puṭṭhā tumhe bhikkhave tesaṁ
aññatitthiyānaṁ paribbājakānaṁ evaṁ byākareyyātha ānāpānassatisamādhinā
kho āvuso bhagavā vassāvāsaṁ bahulaṁ vihāsīti.
<p n="1365"/>Idhāhaṁ bhikkhave sato assasāmi sato passasāmi dīghaṁ
vā assasanto dīghaṁ assasāmīti pajānāmi dīghaṁ vā passasanto
dīghaṁ passasāmīti pajānāmi. Rassaṁ vā assasanto rassaṁ assasāmīti
pajānāmi rassaṁ vā passasanto rassaṁ passasāmīti pajānāmi.
Sabbakāyapaṭisaṁvedī assasissāmīti pajānāmi [vitthāro]. Paṭinissaggānupassī
assasissāmīti pajānāmi paṭinissaggānupassī
<pb n="5.413"/>
Passasissāmīti pajānāmi.
<p n="1366"/>Yañhi taṁ bhikkhave sammā vadamāno vadeyya ariyavihāro
itipi brahmavihāro itipi tathāgatavihāro itipi ānāpānassatisamādhiṁ
sammā vadamāno vadeyya ariyavihāro itipi brahmavihāro
itipi tathāgatavihāro itipi. Ye te bhikkhave bhikkhū sekkhā
appattamānasā anuttaraṁ yogakkhemaṁ patthayamānā viharanti tesaṁ
ānāpānassatisamādhi bhāvito bahulīkato āsavānaṁ khayāya saṁvattati.
<p n="1367"/>Ye ca kho te bhikkhave bhikkhū arahanto khīṇāsavā
vusitavanto katakaraṇīyā ohitabhārā anuppattasadatthā parikkhīṇabhavasaññojanā
sammadaññā vimuttā tesaṁ ānāpānassatisamādhi bhāvito
bahulīkato diṭṭhadhammasukhavihārāya ceva saṁvattati satisampajaññāya ca.
<p n="1368"/>Yañhi taṁ bhikkhave sammā vadamāno vadeyya ariyavihāro
itipi brahmavihāro itipi tathāgatavihāro itipi ānāpānassatisamādhiṁ
sammā <pb ed="P" n="5.327" set="S"/>vadamāno vadeyya ariyavihāro itipi brahmavihāro
itipi tathāgatavihāro itipīti.
<p rend="subhead" sid="12">2, kaṅkheyyasuttaṃ</p>
<p n="1369"/>Ekaṁ samayaṁ āyasmā lomasakaṁbhiyo <note n="1">Yu. lomasavaṅgīso. evamupari.</note> sakkesu viharati
kapilavatthusmiṁ nigrodhārāme. Atha kho mahānāmo sakko yenāyasmā
lomasakaṁbhiyo tenupasaṅkami upasaṅkamitvā āyasmantaṁ lomasakaṁbhiyaṁ
abhivādetvā ekamantaṁ nisīdi. Ekamantaṁ nisinno kho mahānāmo
sakko āyasmantaṁ lomasakaṁbhiyaṁ etadavoca sveva nu kho bhante
<pb n="5.414"/>
Sekkho vihāro so tathāgatavihāro. Udāhu añño <note n="1">Ma. aññova.</note> sekkho
vihāro añño tathāgatavihāroti. Na kho āvuso mahānāma
sveva sekkho vihāro so tathāgatavihāro. Añño kho āvuso
mahānāma sekkho vihāro añño tathāgatavihāro.
<p n="1370"/>Ye te āvuso mahānāma bhikkhū sekkhā appattamānasā
anuttaraṁ yogakkhemaṁ patthayamānā viharanti te pañca nīvaraṇe
pahāya viharanti. Katame pañca. Kāmacchandanīvaraṇaṁ pahāya
viharanti byāpādanīvaraṇaṁ .pe. Thīnamiddhanīvaraṇaṁ uddhaccakukkuccanīvaraṇaṁ
vicikicchānīvaraṇaṁ pahāya viharanti. Ye <note n="2">Ma. yepi.</note> te āvuso
mahānāma bhikkhū sekkhā appattamānasā anuttaraṁ yogakkhemaṁ patthayamānā
viharanti te ime pañca nīvaraṇe pahāya viharanti.
<p n="1371"/>Ye ca kho te āvuso mahānāma bhikkhū arahanto
khīṇāsavā vusitavanto katakaraṇīyā ohitabhārā anuppattasadatthā
parikkhīṇabhavasaññojanā sammadaññā vimuttā tesaṁ pañca nīvaraṇā
pahīnā ucchinnamūlā tālāvatthukatā anabhāvaṅkatā āyatiṁ anuppādadhammā.
Katame pañca. Kāmacchandanīvaraṇaṁ pahīnaṁ ucchinnamūlaṁ
tālāvatthukataṁ anabhāvaṅkataṁ āyatiṁ anuppādadhammaṁ <pb ed="P" n="5.328" set="S"/>byāpādanīvaraṇaṁ
pahīnaṁ .pe. Thīnamiddhanīvaraṇaṁ uddhaccakukkuccanīvaraṇaṁ vicikicchānīvaraṇaṁ
pahīnaṁ ucchinnamūlaṁ tālāvatthukataṁ anabhāvaṅkataṁ āyatiṁ anuppādadhammaṁ.
Ye te āvuso mahānāma bhikkhū arahanto khīṇāsavā
<pb n="5.415"/>
Vusitavanto katakaraṇīyā ohitabhārā anuppattasadatthā parikkhīṇabhavasaññojanā
sammadaññā vimuttā tesaṁ ime pañca nīvaraṇā
ucchinnamūlā tālāvatthukatā anabhāvaṅkatā āyatiṁ anuppādadhammā.
<p n="1372"/>Tadamināpetaṁ <note n="1">Po. tadimināpetaṁ.</note> āvuso mahānāma pariyāyena veditabbaṁ
yathā añño ca sekkho vihāro añño tathāgatavihāro.
<p n="1373"/>Ekamidaṁ āvuso mahānāma samayaṁ bhagavā icchānaṅgale
viharati icchānaṅgalavanasaṇḍe. Tatra kho āvuso <note n="2">Ma. Yu. mahānāma.</note> bhagavā bhikkhū
āmantesi icchāmahaṁ bhikkhave temāsaṁ paṭisallīyituṁ namhi kenaci
upasaṅkamitabbo aññatra ekena piṇḍapātanīhārakenāti. Evaṁ
bhanteti kho āvuso <note n="3">Ma. Yu. mahānāma.</note> te bhikkhū bhagavato paṭissutvā nāssudha
koci bhagavantaṁ upasaṅkamati aññatra ekena piṇḍapātanīhārakena.
<p n="1374"/>Atha kho āvuso bhagavā tassa temāsassa accayena
paṭisallānā vuṭṭhito bhikkhū āmantesi sace vo bhikkhave aññatitthiyā
paribbājakā evaṁ puccheyyuṁ katamenāvuso vihārena samaṇo
gotamo vassāvāsaṁ bahulaṁ vihāsīti. Evaṁ puṭṭhā tumhe bhikkhave
tesaṁ aññatitthiyānaṁ paribbājakānaṁ evaṁ byākareyyātha ānāpānassatisamādhinā
kho āvuso bhagavā vassāvāsaṁ bahulaṁ vihāsīti.
<p n="1375"/>Idhāhaṁ bhikkhave sato assasāmi sato passasāmi dīghaṁ
vā assasanto dīghaṁ assasāmīti pajānāmi dīghaṁ vā passasanto
dīghaṁ passasāmīti pajānāmi (vitthāretabbaṁ). Paṭinissaggānupassī
<pb n="5.416"/>
Assasissāmīti pajānāmi paṭinissaggānupassī passasissāmīti
pajānāmi.
<p n="1376"/>Yañhi taṁ bhikkhave sammā vadamāno vadeyya ariyavihāro
itipi brahmavihāro itipi tathāgatavihāro itipi ānāpānassati
samādhiṁ sammā vadamāno vadeyya ariyavihāro itipi brahmavihāro
itipi tathāgatavihāro itipi. Ye te bhikkhave bhikkhū sekkhā
appattamānasā anuttaraṁ yogakkhemaṁ patthayamānā viharanti tesaṁ
ānāpānassatisamādhi bhāvito bahulīkato āsavānaṁ khayāya saṁvattati.
<p n="1377"/>Ye ca kho te bhikkhave bhikkhū arahanto khīṇāsavā
vusitavanto katakaraṇīyā ohitabhārā anuppattasadatthā parikkhīṇabhavasaññojanā
sammadaññā vimuttā tesaṁ ānāpānassatisamādhi
bhāvito bahulīkato diṭṭheva dhamme sukhavihārāya ceva saṁvattati
satisampajaññāya ca.
<p n="1378"/>Yañhi taṁ bhikkhave sammā vadamāno vadeyya ariyavihāro
itipi brahmavihāro itipi tathāgatavihāro itipi ānāpānassatisamādhiṁ
sammā vadamāno vadeyya ariyavihāro itipi brahmavihāro
itipi tathāgatavihāro itipīti.
<p n="1379"/>Iminā kho etaṁ āvuso mahānāma pariyāyena veditabbaṁ
yathā añño ca <note n="1">Ma. Yu. va.</note> sekkho vihāro añño tathāgatavihāroti.
<p rend="subhead" sid="13">3, paṭhamāanandasuttaṃ</p>
<p n="1380"/>Sāvatthiyaṁ. Atha kho āyasmā ānando yena bhagavā
<pb n="5.417"/>
Tenupasaṅkami upasaṅkamitvā bhagavantaṁ abhivādetvā ekamantaṁ nisīdi.
Ekamantaṁ nisinno kho āyasmā ānando bhagavantaṁ etadavoca atthi
nu kho bhante ekadhammo bhāvito bahulīkato cattāro dhamme paripūreti
cattāro dhammā bhāvitā bahulīkatā satta dhamme paripūrenti
satta dhammā bhāvitā bahulīkatā dve dhamme paripūrentīti. Atthi
kho ānanda ekadhammo bhāvito bahulīkato cattāro dhamme paripūreti
cattāro dhammā bhāvitā bahulīkatā satta dhamme paripūrenti
satta dhammā bhāvitā bahulīkatā dve dhamme paripūrentīti.
<p n="1381"/>Katamo pana bhante ekadhammo bhāvito bahulīkato
cattāro dhamme paripūreti cattāro dhammā bhāvitā bahulīkatā
satta dhamme paripūrenti satta dhammā bhāvitā bahulīkatā dve
dhamme paripūrentīti. Ānāpānassatisamādhi kho ānanda ekadhammo
bhāvito bahulīkato cattāro satipaṭṭhāne paripūreti cattāro
satipaṭṭhānā bhāvitā bahulīkatā satta bojjhaṅge paripūrenti satta
bojjhaṅgā bhāvitā bahulīkatā vijjāvimuttiṁ paripūrenti.
<p n="1382"/>Kathaṁ bhāvito ca <note n="1">Ma. Yu. casaddo natthi.</note> ānanda ānāpānassatisamādhi kathaṁ
bahulīkato cattāro satipaṭṭhāne paripūreti. Idhānanda bhikkhu
araññagato vā rukkhamūlagato vā suññāgāragato vā nisīdati
pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ upaṭṭhapetvā.
So satova assasati sato passasati dīghaṁ vā assasanto dīghaṁ
<pb n="5.418"/>
Assasāmīti pajānāti dīghaṁ vā passasanto dīghaṁ passasāmīti
pajānāti (vitthāretabbaṁ). Paṭinissaggānupassī assasissāmīti
sikkhati paṭinissaggānupassī passasissāmīti sikkhati. Yasmiṁ samaye
ānanda bhikkhu dīghaṁ vā assasanto dīghaṁ assasāmīti pajānāti
dīghaṁ vā passasanto dīghaṁ passasāmīti pajānāti. Rassaṁ vā
.pe. Passambhayaṁ kāyasaṅkhāraṁ assasissāmīti sikkhati passambhayaṁ
kāyasaṅkhāraṁ passasissāmīti sikkhati. Kāye kāyānupassī ānanda
bhikkhu tasmiṁ samaye viharati <pb ed="P" n="5.330" set="S"/>ātāpī sampajāno satimā vineyya
loke abhijjhādomanassaṁ. Taṁ kissa hetu. Kāyaññatarāhaṁ
ānanda etaṁ vadāmi yadidaṁ assāsappassāsaṁ. Tasmā tihānanda
kāye kāyānupassī bhikkhu tasmiṁ samaye viharati ātāpī sampajāno
satimā vineyya loke abhijjhādomanassaṁ.
<p n="1383"/>Yasmiṁ samaye ānanda bhikkhu pītipaṭisaṁvedī assasissāmīti
sikkhati. Sukhapaṭisaṁvedī. Cittasaṅkhārapaṭisaṁvedī. Passambhayaṁ
cittasaṅkhāraṁ assasissāmīti sikkhati passambhayaṁ cittasaṅkhāraṁ
passasissāmīti sikkhati. Vedanāsu vedanānupassī ānanda bhikkhu tasmiṁ
samaye viharati ātāpī sampajāno satimā vineyya loke abhijjhādomanassaṁ.
Taṁ kissa hetu. Vedanāññatarāhaṁ ānanda etaṁ
vadāmi yadidaṁ assāsappassāsānaṁ sādhukaṁ manasikāraṁ. Tasmā tihānanda
vedanāsu vedanānupassī bhikkhu tasmiṁ samaye viharati ātāpī
<pb n="5.419"/>
Sampajāno satimā vineyya loke abhijjhādomanassaṁ.
<p n="1384"/>Yasmiṁ samaye ānanda bhikkhu cittapaṭisaṁvedī assasissāmīti
sikkhati cittapaṭisaṁvedī passasissāmīti sikkhati. Abhippamodayaṁ
cittaṁ assasissāmīti sikkhati. Samādahaṁ cittaṁ. Vimocayaṁ cittaṁ
assasissāmīti sikkhati vimocayaṁ cittaṁ passasissāmīti sikkhati.
Citte cittānupassī ānanda bhikkhu tasmiṁ samaye viharati ātāpī
sampajāno satimā vineyya loke abhijjhādomanassaṁ. Taṁ kissa hetu.
Nāhaṁ ānanda muṭṭhassatissa asampajānassa ānāpānassatisamādhibhāvanaṁ
vadāmi. Tasmā tihānanda citte cittānupassī bhikkhu tasmiṁ samaye
viharati ātāpī sampajāno satimā vineyya loke abhijjhādomanassaṁ.
<p n="1385"/>Yasmiṁ samaye ānanda bhikkhu aniccānupassī .pe.
Virāgānupassī. Nirodhānupassī. Paṭinissaggānupassī assasissāmīti sikkhati
paṭinissaggānupassī passasissāmīti sikkhati. Dhammesu dhammānupassī
ānanda bhikkhu tasmiṁ samaye viharati <pb ed="P" n="5.331" set="S"/>ātāpī sampajāno satimā vineyya
loke abhijjhādomanassaṁ. <note n="1">Po. taṁ kissa hetu.</note> So yantaṁ hoti abhijjhādomanassānaṁ
pahānaṁ taṁ paññāya disvā sādhukaṁ ajjhupekkhitā hoti. Tasmā
tihānanda dhammesu dhammānupassī bhikkhu tasmiṁ samaye viharati ātāpī
sampajāno satimā vineyya loke abhijjhādomanassaṁ.
<p n="1386"/>Evaṁ bhāvito kho ānanda ānāpānassatisamādhi evaṁ
bahulīkato cattāro satipaṭṭhāne paripūreti.
<pb n="5.420"/>
<p n="1387"/>Kathaṁ bhāvitā cānanda cattāro satipaṭṭhānā kathaṁ
bahulīkatā satta bojjhaṅge paripūrenti. Yasmiṁ samaye ānanda
bhikkhu kāye kāyānupassī viharati upaṭṭhitassa <note n="1">Ma. upaṭṭhitāssa. evamuparipi. Yu. upaṭṭhitasati.</note> tasmiṁ samaye <note n="2">Ma. bhikkhuno.  Yu. ānanda bhikkhuno.</note> sati
hoti asammuṭṭhā <note n="3">Po. apamuṭṭhā. evamuparipi.</note>. Yasmiṁ samaye ānanda bhikkhuno upaṭṭhitā
sati hoti asammuṭṭhā satisambojjhaṅgo tasmiṁ samaye bhikkhuno
āraddho hoti satisambojjhaṅgaṁ tasmiṁ samaye <note n="4">Yu. ānanda.</note> bhikkhu bhāveti
satisambojjhaṅgo tasmiṁ samaye bhikkhuno bhāvanāpāripūriṁ gacchati.
So tathā sato viharanto taṁ dhammaṁ paññāya pavicinati pavicarati
parivīmaṁsamāpajjati.
<p n="1388"/>Yasmiṁ samaye ānanda bhikkhu tathā sato viharanto taṁ
dhammaṁ paññāya pavicinati pavicarati parivīmaṁsamāpajjati dhammavicayasambojjhaṅgo
tasmiṁ samaye bhikkhuno āraddho hoti dhammavicayasambojjhaṅgaṁ
tasmiṁ samaye bhikkhu bhāveti dhammavicayasambojjhaṅgo
tasmiṁ samaye bhikkhuno bhāvanāpāripūriṁ gacchati. Tassa taṁ dhammaṁ
paññāya pavicinato pavicarato parivīmaṁsamāpajjato āraddhaṁ hoti
viriyaṁ asallīnaṁ.
<p n="1389"/>Yasmiṁ samaye ānanda bhikkhuno taṁ dhammaṁ paññāya
pavicinato pavicarato parivīmaṁsamāpajjato āraddhaṁ hoti viriyaṁ asallīnaṁ
viriyasambojjhaṅgo tasmiṁ samaye bhikkhuno āraddho hoti viriyasambojjhaṅgaṁ
tasmiṁ samaye bhikkhu bhāveti viriyasambojjhaṅgo tasmiṁ
<pb n="5.421"/>
Samaye bhikkhuno bhāvanāpāripūriṁ gacchati. Āraddhaviriyassa uppajjati
pīti nirāmisā.
<p n="1390"/>Yasmiṁ samaye ānanda bhikkhuno āraddhaviriyassa uppajjati
pīti nirāmisā pītisambojjhaṅgo tasmiṁ samaye bhikkhuno āraddho
hoti pītisambojjhaṅgaṁ tasmiṁ samaye bhikkhu bhāveti pītisambojjhaṅgo
tasmiṁ samaye bhikkhuno bhāvanāpāripūriṁ gacchati.
Pītimanassa kāyopi passambhati cittampi passambhati.
<p n="1391"/>Yasmiṁ samaye ānanda bhikkhuno pītimanassa kāyopi
passambhati cittampi passambhati passaddhisambojjhaṅgo tasmiṁ
samaye bhikkhuno āraddho hoti passaddhisambojjhaṅgaṁ tasmiṁ samaye
bhikkhu bhāveti passaddhisambojjhaṅgo tasmiṁ samaye bhikkhuno bhāvanāpāripūriṁ
gacchati. Passaddhakāyassa sukhino cittaṁ samādhiyati.
<p n="1392"/>Yasmiṁ samaye ānanda bhikkhuno passaddhakāyassa sukhino
cittaṁ samādhiyati samādhisambojjhaṅgo tasmiṁ samaye bhikkhuno āraddho
hoti samādhisambojjhaṅgaṁ tasmiṁ samaye bhikkhu bhāveti samādhisambojjhaṅgo
tasmiṁ samaye bhikkhuno bhāvanāpāripūriṁ gacchati.
So tathā samāhitaṁ cittaṁ sādhukaṁ ajjhupekkhitā hoti.
<p n="1393"/>Yasmiṁ samaye ānanda bhikkhu tathā samāhitaṁ cittaṁ
sādhukaṁ ajjhupekkhitā hoti upekkhāsambojjhaṅgo tasmiṁ samaye
bhikkhuno āraddho hoti upekkhāsambojjhaṅgaṁ tasmiṁ samaye bhikkhu
<pb n="5.422"/>
Bhāveti upekkhāsambojjhaṅgo tasmiṁ samaye bhikkhuno bhāvanāpāripūriṁ
gacchati.
<p n="1394"/><pb ed="P" n="5.333" set="S"/>Yasmiṁ samaye ānanda bhikkhu vedanāsu citte dhammesu
dhammānupassī viharati upaṭṭhitassa tasmiṁ samaye sati hoti asammuṭṭhā.
<p n="1395"/>Yasmiṁ samaye ānanda bhikkhuno upaṭṭhitā sati hoti
asammuṭṭhā satisambojjhaṅgo tasmiṁ samaye bhikkhuno āraddho
hoti satisambojjhaṅgaṁ tasmiṁ samaye bhikkhu bhāveti satisambojjhaṅgo
tasmiṁ samaye bhikkhuno bhāvanāpāripūriṁ gacchati. (yathā
paṭhamaṁ satipaṭṭhānaṁ evaṁ vitthāretabbaṁ). So tathā samāhitaṁ
cittaṁ sādhukaṁ ajjhupekkhitā hoti.
<p n="1396"/>Yasmiṁ samaye ānanda bhikkhu tathā samāhitaṁ cittaṁ sādhukaṁ
ajjhupekkhitā hoti upekkhāsambojjhaṅgo tasmiṁ samaye bhikkhuno
āraddho hoti upekkhāsambojjhaṅgaṁ tasmiṁ samaye bhikkhu bhāveti
upekkhāsambojjhaṅgo tasmiṁ samaye bhikkhuno bhāvanāpāripūriṁ gacchati.
<p n="1397"/>Evaṁ bhāvitā kho ānanda cattāro satipaṭṭhānā evaṁ
bahulīkatā satta bojjhaṅge paripūrenti.
<p n="1398"/>Kathaṁ bhāvitā cānanda <note n="1">Ma. ānanda. Yu. ca.</note> satta bojjhaṅgā kathaṁ bahulīkatā
vijjāvimuttiṁ paripūrenti. Idhānanda bhikkhu satisambojjhaṅgaṁ bhāveti
vivekanissitaṁ virāganissitaṁ nirodhanissitaṁ vossaggapariṇāmiṁ.
Dhammavicaya viriya pīti passaddhi samādhi upekkhāsambojjhaṅgaṁ bhāveti
<pb n="5.423"/>
Vivekanissitaṁ virāganissitaṁ nirodhanissitaṁ vossaggapariṇāmiṁ. Evaṁ
bhāvitā kho ānanda satta bojjhaṅgā evaṁ bahulīkatā vijjāvimuttiṁ
paripūrentīti.
<p rend="subhead" sid="14">4, dutiyāanandasuttaṃ</p>
<p n="1399"/>Atha kho āyasmā ānando yena bhagavā tenupasaṅkami
upasaṅkamitvā bhagavantaṁ abhivādetvā ekamantaṁ. Nisīdi ekamantaṁ
nisinnaṁ kho āyasmantaṁ ānandaṁ bhagavā etadavoca atthi nu kho
ānanda ekadhammo bhāvito bahulīkato cattāro dhamme paripūreti
cattāro dhammā bhāvitā bahulīkatā satta dhamme paripūrenti satta
dhammā <pb ed="P" n="5.334" set="S"/>bhāvitā bahulīkatā dve dhamme paripūrentīti. Bhagavaṁmūlakā
no bhante dhammā .pe. Atthānanda ekadhammo bhāvito bahulīkato
cattāro dhamme paripūreti cattāro dhammā bhāvitā bahulīkatā
satta dhamme paripūrenti satta dhammā bhāvitā bahulīkatā dve
dhamme paripūrenti.
<p n="1400"/>Katamo cānanda ekadhammo bhāvito bahulīkato cattāro
dhamme paripūreti cattāro dhammā bhāvitā bahulīkatā satta dhamme
paripūrenti satta dhammā bhāvitā bahulīkatā dve dhamme paripūrenti.
Ānāpānassatisamādhi ānanda ekadhammo bhāvito bahulīkato cattāro
satipaṭṭhāne paripūreti cattāro satipaṭṭhānā bhāvitā bahulīkatā
satta bojjhaṅge paripūrenti satta bojjhaṅgā bhāvitā bahulīkatā
vijjāvimuttiṁ paripūrenti.
<pb n="5.424"/>
<p n="1401"/>Kathaṁ bhāvito cānanda ānāpānassatisamādhi kathaṁ bahulīkato
cattāro satipaṭṭhāne paripūreti. Idhānanda bhikkhu araññagato
vā .pe. Evaṁ bhāvitā kho ānanda satta bojjhaṅgā evaṁ
bahulīkatā vijjāvimuttiṁ paripūrentīti.
<p rend="subhead" sid="15">5, paṭhamabhikkhusuttaṃ</p>
<p n="1402"/>Atha kho sambahulā bhikkhū yena bhagavā tenupasaṅkamiṁsu
upasaṅkamitvā bhagavantaṁ abhivādetvā ekamantaṁ nisīdiṁsu. Ekamantaṁ
nisinnā kho te bhikkhū bhagavantaṁ etadavocuṁ atthi nu kho bhante
ekadhammo bhāvito bahulīkato cattāro dhamme paripūreti cattāro
dhammā bhāvitā bahulīkatā satta dhamme paripūrenti satta dhammā
bhāvitā bahulīkatā dve dhamme <pb ed="P" n="5.335" set="S"/>paripūrentīti. Atthi kho bhikkhave
ekadhammo bhāvito bahulīkato cattāro dhamme paripūreti cattāro
dhammā bhāvitā bahulīkatā satta dhamme paripūrenti satta dhammā
bhāvitā bahulīkatā dve dhamme paripūrentīti.
<p n="1403"/>Katamo pana bhante ekadhammo bhāvito bahulīkato
cattāro dhamme paripūreti cattāro dhammā bhāvitā bahulīkatā
satta dhamme paripūrenti satta dhammā bhāvitā bahulīkatā dve
dhamme paripūrentīti. Ānāpānassatisamādhi kho bhikkhave ekadhammo
bhāvito bahulīkato cattāro satipaṭṭhāne paripūreti cattāro satipaṭṭhānā
bhāvitā bahulīkatā satta bojjhaṅge paripūrenti satta
bojjhaṅgā bhāvitā bahulīkatā vijjāvimuttiṁ paripūrentīti. (yathā
<pb n="5.425"/>
Bhūtamayaṁ veyyākaraṇaṁ evaṁ vitthāretabbaṁ).
<p rend="subhead" sid="16">6, dutiyabhikkhusuttaṃ</p>
<p n="1404"/>Atha kho sambahulā bhikkhū yena bhagavā tenupasaṅkamiṁsu
upasaṅkamitvā bhagavantaṁ abhivādetvā ekamantaṁ nisīdiṁsu. Ekamantaṁ
nisinne kho te bhikkhū bhagavā etadavoca atthi nu kho bhikkhave
ekadhammo bhāvito bahulīkato cattāro dhamme paripūreti cattāro
dhammā bhāvitā bahulīkatā satta dhamme paripūrenti satta dhammā
bhāvitā bahulīkatā dve dhamme paripūrentīti. Bhagavaṁmūlakā no
bhante dhammā .pe. Bhagavato sutvā bhikkhū dhāressantīti. Atthi
bhikkhave ekadhammo bhāvito bahulīkato cattāro dhamme paripūreti
cattāro dhammā bhāvitā bahulīkatā satta dhamme paripūrenti satta
dhammā bhāvitā bahulīkatā dve dhamme paripūrenti.
<p n="1405"/>Katamo ca bhikkhave ekadhammo bhāvito bahulīkato
cattāro dhamme paripūreti cattāro dhammā bhāvitā bahulīkatā
satta dhamme paripūrenti satta dhammā bhāvitā bahulīkatā dve
dhamme paripūrenti. Ānāpānassatisamādhi <note n="1">Po. kho.</note> bhikkhave ekadhammo bhāvito
bahulīkato cattāro satipaṭṭhāne paripūreti cattāro satipaṭṭhānā
bhāvitā bahulīkatā satta bojjhaṅge paripūrenti satta bojjhaṅgā
bhāvitā <pb ed="P" n="5.340" set="S"/>bahulīkatā vijjāvimuttiṁ paripūrentīti .pe. (yathā dutiyaṁ
veyyākaraṇaṁ tathā bhikkhūnaṁ kātabbaṁ) .pe.
<p rend="subhead" sid="17">7, saṃyojanappahānasuttaṃ</p>
<p n="1406"/>Ānāpānassatisamādhi bhikkhave bhāvito bahulīkato
<pb n="5.426"/>
Saññojanānaṁ pahānāya saṁvattati.
<p n="1407"/>Kathaṁ bhāvito ca bhikkhave ānāpānassatisamādhi kathaṁ
bahulīkato saññojanānaṁ pahānāya saṁvattati. Idha bhikkhave bhikkhu
araññagato vā .pe. Paṭinissaggānupassī assasissāmīti sikkhati
paṭinissaggānupassī passasissāmīti sikkhati. Evaṁ bhāvito kho
bhikkhave ānāpānassatisamādhi evaṁ bahulīkato saññojanānaṁ pahānāya
saṁvattatīti .pe.
<p rend="subhead" sid="18">8, anusayasamugghātasuttaṃ</p>
<p n="1408"/>Ānāpānassatisamādhi bhikkhave bhāvito bahulīkato
anusayasamugghātāya saṁvattati. (vitthāretabbaṁ). Evaṁ bhāvito kho
bhikkhave ānāpānassatisamādhi evaṁ bahulīkato anusayasamugghātāya
saṁvattatīti.
<p rend="subhead" sid="19">9, addhānapariññāsuttaṃ</p>
<p n="1409"/>Ānāpānassatisamādhi bhikkhave bhāvito bahulīkato
addhānapariññāya saṁvattatīti. (vitthāro). Evaṁ bhāvito kho
bhikkhave ānāpānassatisamādhi evaṁ bahulīkato addhānapariññāya
saṁvattatīti.
<p rend="subhead" sid="20">10, āsavakkhayasuttaṃ</p>
<p n="1410"/>Ānāpānassatisamādhi bhikkhave bhāvito bahulīkato
āsavānaṁ khayāya saṁvattatīti. (vitthāro). Evaṁ bhāvito kho
bhikkhave ānāpānassatisamādhi evaṁ bahulīkato āsavānaṁ khayāya
saṁvattatīti.
Vaggo dutiyo.
<pb n="5.427"/>
Tassuddānaṁ
icchānaṅgalaṁ sakaṁbhiyaṁ <note n="1">Ma. Yu. ... kaṅkheyyaṁ, ānandā ....</note> ānande apare duve
bhikkhuhi <note n="2">Ma. bhikkhū saṁyojanānusayā, addhānaṁ  āsavakkhayanti. Yu. bhikkhave bhikkhu dve vuttā.</note> dve vuttā saññojanaṁ anusayaṁ
addhānaṁ āsavakkhayāti.
Ānāpānasaṁyuttaṁ niṭṭhitaṁ.
</xml>