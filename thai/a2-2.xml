<xml src="a2-2.xml">
<readunit id="a2-2">2. adhikaraṇavaggo</readunit>
<p n="257"/>11 <pb ed="P" n="1.52" set="A"/>Dvemāni bhikkhave balāni katamāni dve paṭisaṅkhānabalañca
bhāvanābalañca. Katamañca bhikkhave paṭisaṅkhānabalaṁ idha
bhikkhave ekacco iti paṭisañcikkhati kāyaduccaritassa kho pāpako
vipāko diṭṭhe ceva dhamme abhisamparāyañca vacīduccaritassa pāpako
vipāko diṭṭhe ceva dhamme abhisamparāyañca manoduccaritassa pāpako
vipāko diṭṭhe ceva dhamme abhisamparāyañcāti so iti paṭisaṅkhāya
kāyaduccaritaṁ <note n="*">mīkārkkhag kāduccaritaṁ peḌna kāyaduccaritaṁ</note> pahāya kāyasucaritaṁ bhāveti vacīduccaritaṁ pahāya vacīsucaritaṁ
bhāveti manoduccaritaṁ pahāya manosucaritaṁ bhāveti suddhaṁ attānaṁ
pariharati idaṁ vuccati bhikkhave paṭisaṅkhānabalaṁ. Katamañca bhikkhave
bhāvanābalaṁ tatra bhikkhave yadidaṁ <note n="2">Ma. yamidaṁ.</note> bhāvanābalaṁ sekhametaṁ <note n="3">Ma. Yu. sekhānametaṁ. </note> balaṁ sekhaṁ
hi so bhikkhave balaṁ āgamma rāgaṁ pajahati dosaṁ pajahati mohaṁ pajahati
rāgaṁ pahāya dosaṁ pahāya mohaṁ pahāya yaṁ akusalaṁ na taṁ karoti yaṁ
<pb n="2.67"/>
Pāpaṁ na taṁ sevati idaṁ vuccati bhikkhave bhāvanābalaṁ. Imāni kho
bhikkhave dve balānīti.
<p n="258"/>12 Dvemāni bhikkhave balāni katamāni dve paṭisaṅkhānabalañca
bhāvanābalañca. Katamañca bhikkhave paṭisaṅkhānabalaṁ idha
bhikkhave ekacco iti paṭisañcikkhati kāyaduccaritassa kho pāpako
vipāko diṭṭhe ceva dhamme abhisamparāyañca vacīduccaritassa pāpako
vipāko diṭṭhe ceva dhamme abhisamparāyañca manoduccaritassa pāpako
vipāko diṭṭhe ceva dhamme abhisamparāyañcāti so iti paṭisaṅkhāya
kāyaduccaritaṁ pahāya kāyasucaritaṁ bhāveti vacīduccaritaṁ pahāya vacīsucaritaṁ
bhāveti manoduccaritaṁ pahāya manosucaritaṁ bhāveti suddhaṁ attānaṁ
pariharati idaṁ vuccati <pb ed="P" n="1.53" set="A"/>bhikkhave paṭisaṅkhānabalaṁ. Katamañca bhikkhave
bhāvanābalaṁ idha bhikkhave bhikkhu satisambojjhaṅgaṁ bhāveti vivekanissitaṁ
virāganissitaṁ nirodhanissitaṁ vossaggapariṇāmiṁ dhammavicayasambojjhaṅgaṁ
bhāveti ... Viriyasambojjhaṅgaṁ bhāveti ... Pītisambojjhaṅgaṁ bhāveti ...
Passaddhisambojjhaṅgaṁ bhāveti ... Samādhisambojjhaṅgaṁ bhāveti ...
Upekkhāsambojjhaṅgaṁ bhāveti vivekanissitaṁ virāganissitaṁ nirodhanissitaṁ
vossaggapariṇāmiṁ idaṁ vuccati bhikkhave bhāvanābalaṁ. Imāni kho
bhikkhave dve balānīti.
<p n="259"/>13 Dvemāni bhikkhave balāni katamāni dve paṭisaṅkhānabalañca
bhāvanābalañca. Katamañca bhikkhave paṭisaṅkhānabalaṁ idha
<pb n="2.68"/>
Bhikkhave ekacco iti paṭisañcikkhati kāyaduccaritassa kho pāpako
vipāko diṭṭhe ceva dhamme abhisamparāyañca vacīduccaritassa <note n="1">Ma. kho.</note> pāpako
vipāko diṭṭhe ceva dhamme abhisamparāyañca manoduccaritassa <note n="2">Ma. kho.</note> pāpako
vipāko diṭṭhe ceva dhamme abhisamparāyañcāti so iti paṭisaṅkhāya
kāyaduccaritaṁ pahāya kāyasucaritaṁ bhāveti vacīduccaritaṁ pahāya vacīsucaritaṁ
bhāveti manoduccaritaṁ pahāya manosucaritaṁ bhāveti suddhaṁ attānaṁ
pariharati idaṁ vuccati bhikkhave paṭisaṅkhānabalaṁ. Katamañca bhikkhave
bhāvanābalaṁ idha bhikkhave bhikkhu vivicceva kāmehi vivicca akusalehi
dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja
viharati vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ
avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja viharati
pītiyā ca virāgā upekkhako ca viharati sato ca sampajāno sukhañca
kāyena paṭisaṁvedeti yantaṁ ariyā ācikkhanti upekkhako satimā
sukhavihārīti tatiyaṁ jhānaṁ upasampajja viharati sukhassa ca pahānā
dukkhassa ca pahānā pubbeva somanassadomanassānaṁ atthaṅgamā
adukkhamasukhaṁ upekkhāsatipārisuddhiṁ catutthaṁ jhānaṁ upasampajja viharati
idaṁ vuccati bhikkhave bhāvanābalaṁ. Imāni kho bhikkhave dve balānīti.
<p n="260"/>14 Dvemā bhikkhave tathāgatassa dhammadesanā katamā dve
saṅkhittena ca vitthārena ca imā kho bhikkhave dve tathāgatassa
dhammadesanāti.
<pb n="2.69"/>
<p n="261"/>15 Yasmiṁ bhikkhave adhikaraṇe āpanno ca bhikkhu codako
ca bhikkhu <pb ed="P" n="1.54" set="A"/>na sādhukaṁ attanāva attānaṁ paccavekkhanti tasmetaṁ bhikkhave
adhikaraṇe pāṭikaṅkhaṁ dīghattāya kharattāya vāḷattāya saṁvattissati bhikkhū
ca na phāsuṁ viharissanti. <note n="1">Ma. Yu. viharissantīti.</note> Yasmiñca kho bhikkhave adhikaraṇe āpanno
ca bhikkhu codako ca bhikkhu sādhukaṁ attanāva attānaṁ paccavekkhanti
tasmetaṁ bhikkhave adhikaraṇe pāṭikaṅkhaṁ na dīghattāya na kharattāya na
vāḷattāya saṁvattissati bhikkhū ca phāsuṁ viharissanti. <note n="2">Ma. Yu. viharissantīti.</note> Kathañca
bhikkhave āpanno bhikkhu sādhukaṁ attanāva attānaṁ paccavekkhati idha
bhikkhave āpanno bhikkhu iti paṭisañcikkhati ahaṁ kho akusalaṁ
āpanno kañcideva <note n="3">Ma. kiñcideva.</note> desaṁ kāyena tasmā <note n="4">Ma. tasmāti pāṭho natthi.</note> maṁ so bhikkhu addasa
akusalaṁ āpajjamānaṁ kañcideva desaṁ kāyena no ce ahaṁ akusalaṁ
āpajjeyyaṁ kañcideva desaṁ kāyena na maṁ so bhikkhu passeyya
akusalaṁ āpanno kañcideva desaṁ kāyena yasmā ca kho ahaṁ
akusalaṁ āpanno kañcideva desaṁ kāyena tasmā maṁ so bhikkhu
addasa akusalaṁ āpajjamānaṁ kañcideva desaṁ kāyena disvā ca pana
maṁ so bhikkhu akusalaṁ āpajjamānaṁ kañcideva desaṁ kāyena anattamano
ahosi anattamano samāno anattamanavacanaṁ maṁ so bhikkhu avaca
anattamanavacanāhaṁ tena bhikkhunā vutto samāno anattamano ahosiṁ
anattamno samāno paresaṁ ārocesiṁ iti mameva tattha accayo
<pb n="2.70"/>
Accagamā suṅkadāyikaṁva bhaṇḍasminti evaṁ kho bhikkhave āpanno
bhikkhu sādhukaṁ attanāva attānaṁ paccavekkhati. Kathañca bhikkhave
codako bhikkhu sādhukaṁ attanāva attānaṁ paccavekkhati idha bhikkhave
codako bhikkhu iti paṭisañcikkhati ayaṁ kho bhikkhu akusalaṁ āpanno
kañcideva desaṁ kāyena tasmā <note n="1">Ma. Yu. tasmāti pāṭho natthi.</note> ahaṁ imaṁ bhikkhuṁ addasaṁ akusalaṁ
āpajjamānaṁ kañcideva desaṁ kāyena no ce ayaṁ bhikkhu akusalaṁ
āpajjeyya kañcideva desaṁ <pb ed="P" n="1.55" set="A"/>kāyena nāhaṁ imaṁ bhikkhuṁ passeyyaṁ
akusalaṁ āpajjamānaṁ kañcideva desaṁ kāyena yasmā ca kho ayaṁ
bhikkhu akusalaṁ āpanno kañcideva desaṁ kāyena tasmā ahaṁ imaṁ
bhikkhuṁ addasaṁ akusalaṁ āpajjamānaṁ kañcideva desaṁ kāyena disvā ca
panāhaṁ imaṁ bhikkhuṁ akusalaṁ āpajjamānaṁ kañcideva desaṁ kāyena
anattamano ahosiṁ anattamano samāno anattamanavacanāhaṁ imaṁ bhikkhuṁ
avacaṁ anattamanavacanāyaṁ bhikkhu mayā vutto samāno anattamano ahosi
anattamano samāno paresaṁ ārocesi iti mameva tattha accayo
accagamā suṅkadāyikaṁva bhaṇḍasminti evaṁ kho bhikkhave codako bhikkhu sādhukaṁ
attanāva attānaṁ paccavekkhati. Yasmiṁ bhikkhave adhikaraṇe āpanno
ca bhikkhu codako ca bhikkhu na sādhukaṁ attanāva attānaṁ paccavekkhanti <note n="2">Ma. sabbattha paccavekkhati. </note>
tasmetaṁ bhikkhave adhikaraṇe pāṭikaṅkhaṁ dīghattāya kharattāya vāḷattāya
saṁvattissati bhikkhū ca na phāsuṁ viharissanti. <note n="3">Ma. viharissantīti.</note> Yasmiṁ ca kho bhikkhave adhikaraṇe
<pb n="2.71"/>
Āpanno ca bhikkhu codako ca bhikkhu sādhukaṁ attanāva attānaṁ
paccavekkhanti tasmetaṁ bhikkhave adhikaraṇe pāṭikaṅkhaṁ na dīghattāya
kharattāya vāḷattāya saṁvattissati bhikkhū ca phāsuṁ viharissantīti.
<p n="262"/>16 Athakho aññataro brāhmaṇo yena bhagavā
tenupasaṅkami upasaṅkamitvā bhagavatā saddhiṁ sammodi sammodanīyaṁ kathaṁ
sārāṇīyaṁ vītisāretvā ekamantaṁ nisīdi ekamantaṁ nisinno kho so
brāhmaṇo bhagavantaṁ etadavoca ko nu kho bho gotama hetu ko
paccayo yenamidhekacce sattā kāyassa bhedā parammaraṇā apāyaṁ
duggatiṁ vinipātaṁ nirayaṁ upapajjantīti. Adhammacariyavisamacariyāhetu kho
brāhmaṇa evamidhekacce sattā kāyassa bhedā parammaraṇā apāyaṁ
duggatiṁ vinipātaṁ nirayaṁ upapajjantīti. Ko pana bho gotama hetu
ko paccayo yenamidhekacce sattā kāyassa bhedā parammaraṇā
sugatiṁ saggaṁ lokaṁ upapajjantīti. Dhammacariyasamacariyāhetu kho brāhmaṇa
evamidhekacce sattā kāyassa bhedā parammaraṇā sugatiṁ saggaṁ lokaṁ
upapajjantīti. Abhikkantaṁ bho gotama abhikkantaṁ bho gotama seyyathāpi
bho gotama nikkujjitaṁ vā ukkujjeyya paṭicchannaṁ vā vivareyya
mūḷhassa vā maggaṁ ācikkheyya andhakāre vā telappajjotaṁ dhāreyya
cakkhumanto rūpāni dakkhantīti evamevaṁ bhotā gotamena anekapariyāyena
dhammo pakāsito esāhaṁ bhavantaṁ gotamaṁ saraṇaṁ gacchāmi dhammañca
<pb n="2.72"/>
Bhikkhusaṅghañca upāsakaṁ maṁ bhavaṁ gotamo dhāretu ajjatagge pāṇupetaṁ
saraṇaṁ gatanti.
<p n="263"/>17 Athakho jānussoṇī <note n="1">Ma. Yu. jāṇussoṇi. sabbattha īdisameva.</note> brāhmaṇo yena bhagavā
tenupasaṅkami upasaṅkamitvā bhagavatā saddhiṁ sammodi sammodanīyaṁ kathaṁ
sārāṇīyaṁ vītisāretvā ekamantaṁ nisīdi ekamantaṁ nisinno kho
jānussoṇī brāhmaṇo bhagavantaṁ etadavoca ko nu kho bho gotama
hetu ko paccayo yenamidhekacce sattā kāyassa bhedā parammaraṇā
apāyaṁ duggatiṁ vinipātaṁ nirayaṁ upapajjantīti. Katattā ca brāhmaṇa
akatattā ca evamidhekacce sattā kāyassa bhedā parammaraṇā apāyaṁ
duggatiṁ vinipātaṁ nirayaṁ upapajjantīti. Ko pana bho gotama hetu
ko paccayo yenamidhekacce sattā kāyassa bhedā parammaraṇā
sugatiṁ saggaṁ lokaṁ upapajjantīti. Katattā ca brāhmaṇa akatattā
ca evamidhekacce sattā kāyassa bhedā parammaraṇā sugatiṁ saggaṁ lokaṁ
upapajjantīti. Na kho ahaṁ imassa bhoto gotamassa saṅkhittena
bhāsitassa vitthārena atthaṁ <note n="2">Ma. avibhattassa vitthārena atthaṁ.</note> ājānāmi sādhu me bhavaṁ gotamo
tathādhammaṁ desetu yathā ahaṁ imassa bhoto gotamassa saṅkhittena
bhāsitassa vitthārena atthaṁ <pb ed="P" n="1.57" set="A"/><note n="3">Ma. avibhattassa vitthārena atthaṁ.</note> ājāneyyanti. Tenahi brāhmaṇa suṇāhi
sādhukaṁ manasikarohi bhāsissāmīti. Evaṁ bhoti kho jānussoṇī
brāhmaṇo bhagavato paccassosi. Bhagavā etadavoca idha brāhmaṇa
ekaccassa kāyaduccaritaṁ kataṁ hoti akataṁ hoti kāyasucaritaṁ vacīduccaritaṁ
<pb n="2.73"/>
Kataṁ hoti akataṁ hoti vacīsucaritaṁ manoduccaritaṁ kataṁ hoti akataṁ
hoti manosucaritaṁ evaṁ kho brāhmaṇa katattā ca akatattā ca
evamidhekacce sattā kāyassa bhedā parammaraṇā apāyaṁ duggatiṁ
vinipātaṁ nirayaṁ upapajjanti idha pana brāhmaṇa ekaccassa kāyasucaritaṁ
kataṁ hoti akataṁ hoti kāyaduccaritaṁ vacīsucaritaṁ kataṁ hoti akataṁ hoti
vacīduccaritaṁ manosucaritaṁ kataṁ hoti akataṁ hoti manoduccaritaṁ evaṁ
kho brāhmaṇa katattā ca akatattā ca evamidhekacce sattā kāyassa
bhedā parammaraṇā sugatiṁ saggaṁ lokaṁ upapajjantīti. Abhikkantaṁ bho
gotama .pe. Upāsakaṁ maṁ bhavaṁ gotamo dhāretu ajjatagge
pāṇupetaṁ saraṇaṁ gatanti.
<p n="264"/>18 Athakho āyasmā ānando yena bhagavā tenupasaṅkami
upasaṅkamitvā bhagavantaṁ abhivādetvā ekamantaṁ nisīdi ekamantaṁ
nisinnaṁ kho āyasmantaṁ ānandaṁ bhagavā etadavoca ekaṁsenāhaṁ ānanda
akaraṇīyaṁ vadāmi kāyaduccaritaṁ vacīduccaritaṁ manoduccaritanti. Yamidaṁ
bhante bhagavatā ekaṁsena akaraṇīyaṁ akkhātaṁ kāyaduccaritaṁ vacīduccaritaṁ
manoduccaritaṁ tasmiṁ akaraṇīye kayiramāne ko ādīnavo pāṭikaṅkhoti.
Yamidaṁ ānanda mayā ekaṁsena akaraṇīyaṁ akkhātaṁ kāyaduccaritaṁ
vacīduccaritaṁ manoduccaritaṁ tasmiṁ akaraṇīye kayiramāne ayaṁ ādīnavo
pāṭikaṅkho attāpi attānaṁ upavadati anuvicca viññū garahanti
pāpako kittisaddo abbhuggacchati sammūḷho kālaṁ karoti kāyassa
<pb n="2.74"/>
Bhedā parammaraṇā apāyaṁ duggatiṁ vinipātaṁ nirayaṁ upapajjati yamidaṁ
ānanda mayā ekaṁsena akaraṇīyaṁ akkhātaṁ kāyaduccaritaṁ vacīduccaritaṁ
manoduccaritaṁ tasmiṁ <pb ed="P" n="1.58" set="A"/>akaraṇīye kayiramāne ayaṁ ādīnavo pāṭikaṅkho.
Ekaṁsenāhaṁ ānanda karaṇīyaṁ vadāmi kāyasucaritaṁ vacīsucaritaṁ manosucaritanti.
Yamidaṁ bhante bhagavatā ekaṁsena karaṇīyaṁ akkhātaṁ kāyasucaritaṁ vacīsucaritaṁ
manosucaritaṁ tasmiṁ karaṇīye kayiramāne ko ānisaṁso pāṭikaṅkhoti.
Yamidaṁ ānanda mayā ekaṁsena karaṇīyaṁ akkhātaṁ kāyasucaritaṁ vacīsucaritaṁ
manosucaritaṁ tasmiṁ karaṇīye kayiramāne ayaṁ ānisaṁso pāṭikaṅkho
attāpi attānaṁ na upavadati anuvicca viññū pasaṁsanti kalyāṇo
kittisaddo abbhuggacchati asammūḷho kālaṁ karoti kāyassa bhedā
parammaraṇā sugatiṁ saggaṁ lokaṁ upapajjati yamidaṁ ānanda mayā
ekaṁsena karaṇīyaṁ ekkhātaṁ kāyasucaritaṁ vacīsucaritaṁ manosucaritaṁ tasmiṁ
karaṇīye kayiramāne ayaṁ ānisaṁso pāṭikaṅkhoti.
<p n="265"/>19 Akusalaṁ bhikkhave pajahatha sakkā bhikkhave akusalaṁ
pajahituṁ no ce <note n="1">Ma. no cedaṁ. sabbattha īdisameva.</note> taṁ bhikkhave sakkā abhavissa akusalaṁ pajahituṁ nāhaṁ
evaṁ vadeyyaṁ akusalaṁ bhikkhave pajahathāti yasmā ca kho bhikkhave
sakkā akusalaṁ pajahituṁ tasmāhaṁ evaṁ vadāmi akusalaṁ bhikkhave
pajahathāti. Akusalañcahidaṁ bhikkhave pahīnaṁ ahitāya dukkhāya saṁvatteyya
nāhaṁ evaṁ vadeyyaṁ akusalaṁ bhikkhave pajahathāti yasmā ca kho
bhikkhave akusalaṁ pahīnaṁ hitāya sukhāya saṁvattati tasmāhaṁ evaṁ vadāmi
<pb n="2.75"/>
Akusalaṁ bhikkhave pajahathāti. Kusalaṁ bhikkhave bhāvetha sakkā bhikkhave
kusalaṁ bhāvetuṁ no cetaṁ bhikkhave sakkā abhavissa kusalaṁ bhāvetuṁ nāhaṁ
evaṁ vadeyyaṁ kusalaṁ bhikkhave bhāvethāti yasmā ca kho bhikkhave
sakkā kusalaṁ bhāvetuṁ tasmāhaṁ evaṁ vadāmi kusalaṁ bhikkhave bhāvethāti.
Kusalañcahidaṁ bhikkhave bhāvitaṁ ahitāya dukkhāya saṁvatteyya nāhaṁ
evaṁ vadeyyaṁ kusalaṁ bhikkhave bhāvethāti yasmā ca kho bhikkhave
kusalaṁ bhāvitaṁ hitāya sukhāya saṁvattati tasmāhaṁ evaṁ vadāmi kusalaṁ
bhikkhave bhāvethāti.
<p n="266"/>20 Dveme bhikkhave <pb ed="P" n="1.59" set="A"/>dhammā saddhammassa sammosāya
antaradhānāya saṁvattanti katame dve dunnikkhittañca padabyañjanaṁ
attho ca dunnīto dunnikkhittassa bhikkhave padabyañjanassa atthopi
dunnayo hoti ime kho bhikkhave dve dhammā saddhammassa sammosāya
antaradhānāya saṁvattanti. Dveme bhikkhave dhammā saddhammassa
ṭhitiyā asammosāya anantaradhānāya saṁvattanti katame dve
sunikkhittañca padabyañjanaṁ attho ca sunīto sunikkhittassa bhikkhave
padabyañjanassa atthopi sunayo hoti ime kho bhikkhave dve dhammā
saddhammassa ṭhitiyā asammosāya anantaradhānāya saṁvattantīti.
Adhikaraṇavaggo dutiyo.
</xml>