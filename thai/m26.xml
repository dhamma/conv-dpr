<xml src="m26.xml">
<pgroup id="m26"/>
<readunit id="m26">6. pāsarāsisuttaṃ</readunit>
<pb n="1.312"/>
Pāsarāsisuttaṁ <note n="1">Yu. ariyapariyesanasuttanti dissati.</note>
<p n="312"/>Evamme sutaṁ ekaṁ samayaṁ bhagavā sāvatthiyaṁ viharati
jetavane anāthapiṇḍikassa ārāme. Atha kho bhagavā pubbaṇhasamayaṁ
nivāsetvā pattacīvaramādāya sāvatthiṁ piṇḍāya pāvisi.
Atha kho sambahulā bhikkhū yena āyasmā ānando tenupasaṅkamiṁsu
upasaṅkamitvā āyasmantaṁ ānandaṁ etadavocuṁ cirassutā no āvuso
ānanda bhagavatā sammukhā dhammī kathā sādhu mayaṁ āvuso ānanda
labheyyāma bhagavato sammukhā dhammiṁ kathaṁ savanāyāti. Tenahāyasmanto
yena rammakassa brāhmaṇassa assamo tenupasaṅkamatha appevanāma
labheyyātha bhagavato sammukhā dhammiṁ kathaṁ savanāyāti. Evamāvusoti
kho te bhikkhū āyasmato ānandassa paccassosuṁ. Atha kho
bhagavā sāvatthiyaṁ piṇḍāya caritvā pacchābhattaṁ piṇḍapātapaṭikkanto
āyasmantaṁ ānandaṁ āmantesi āyāmānanda yena pubbārāmo
migāramātu pāsādo tenupasaṅkamissāma divāvihārāyāti. Evaṁ
bhanteti kho āyasmā ānando bhagavato paccassosi. <pb ed="P" n="1.161" set="M"/>Atha kho
bhagavā āyasmatā ānandena saddhiṁ yena pubbārāmo migāramātu
pāsādo tenupasaṅkami divāvihārāya. Atha kho bhagavā sāyaṇhasamayaṁ
paṭisallānā vuṭṭhito āyasmantaṁ ānandaṁ āmantesi āyāmānanda
<pb n="1.313"/>
Yena pubbakoṭṭhako tenupasaṅkamissāma gattāni parisiñcitunti.
Evaṁ bhanteti kho āyasmā ānando bhagavato paccassosi. Atha
kho bhagavā āyasmatā ānandena saddhiṁ yena pubbakoṭṭhako
tenupasaṅkami gattāni parisiñcituṁ pubbakoṭṭhake gattāni parisiñcitvā
paccuttaritvā ekacīvaro aṭṭhāsi gattāni pubbāpayamāno. Atha
kho āyasmā ānando bhagavantaṁ etadavoca ayaṁ bhante rammakassa
brāhmaṇassa assamo avidūre ramaṇīyo bhante rammakassa
brāhmaṇassa assamo pāsādiko bhante rammakassa brāhmaṇassa
assamo sādhu bhante bhagavā yena rammakassa brāhmaṇassa
assamo tenupasaṅkamatu anukampaṁ upādāyāti. Adhivāsesi bhagavā
tuṇhībhāvena. Atha kho bhagavā yena rammakassa brāhmaṇassa
assamo tenupasaṅkami. Tena kho pana samayena sambahulā bhikkhū
rammakassa brāhmaṇassa assame dhammiyā kathāya sannisinnā
honti. Atha kho bhagavā bahidvārakoṭṭhake aṭṭhāsi kathāpariyosānaṁ
āgamayamāno.
<p n="313"/>Atha kho bhagavā kathāpariyosānaṁ viditvā ukkāsitvā
aggaḷaṁ ākoṭesi. Vivariṁsu kho te bhikkhū bhagavato dvāraṁ.
Atha kho bhagavā rammakassa brāhmaṇassa assamaṁ pavisitvā paññatte
āsane nisīdi. Nisajja kho bhagavā bhikkhū āmantesi kāya nuttha
bhikkhave etarahi kathāya sannisinnā kā ca pana vo antarā kathā
<pb n="1.314"/>
Vippakatāti. Bhagavantameva kho no bhante ārabbha dhammī kathā
vippakatā atha bhagavā anuppattoti. Sādhu bhikkhave etaṁ kho
bhikkhave tumhākaṁ paṭirūpaṁ kulaputtānaṁ saddhā agārasmā anagāriyaṁ
pabbajitānaṁ yaṁ tumhe dhammiyā kathāya sannisīdeyyātha. Sannipatitānaṁ
vo bhikkhave dvayaṁ karaṇīyaṁ dhammī vā kathā ariyo vā
tuṇhībhāvo. Dvemā bhikkhave pariyesanā <note n="1">Ma. Yu. ariyā ca pariyesanā anariyā ca pariyesanā.</note> anariyā ca pariyesanā
ariyā ca pariyesanā.
<p n="314"/>Katamā ca bhikkhave anariyā pariyesanā. Idha bhikkhave
ekacco attanā jātidhammo samāno jātidhammaññeva pariyesati
attanā jarādhammo samāno <pb ed="P" n="1.162" set="M"/>jarādhammaññeva pariyesati attanā
byādhidhammo samāno byādhidhammaññeva pariyesati attanā maraṇadhammo
samāno maraṇadhammaññeva pariyesati attanā sokadhammo
samāno sokadhammaññeva pariyesati attanā saṅkilesadhammo samāno
saṅkilesadhammaññeva pariyesati. Kiñca bhikkhave jātidhammaṁ vadetha.
Puttabhariyaṁ bhikkhave jātidhammaṁ dāsidāsaṁ jātidhammaṁ ajeḷakaṁ jātidhammaṁ
kukkuṭasūkaraṁ jātidhammaṁ hatthigavāssavaḷavaṁ jātidhammaṁ jātarūparajataṁ
jātidhammaṁ. Jātidhammā hete bhikkhave upadhayo etthāyaṁ
gadhito mucchito ajjhāpanno attanā jātidhammo samāno jātidhammaññeva
pariyesati. Kiñca bhikkhave jarādhammaṁ vadetha. Puttabhariyaṁ
bhikkhave jarādhammaṁ dāsidāsaṁ jarādhammaṁ ajeḷakaṁ jarādhammaṁ
<pb n="1.315"/>
Kukkuṭasūkaraṁ jarādhammaṁ hatthigavāssavaḷavaṁ jarādhammaṁ jātarūparajataṁ
jarādhammaṁ. Jarādhammā hete bhikkhave upadhayo etthāyaṁ gadhito
mucchito ajjhāpanno attanā jarādhammo samāno jarādhammaññeva
pariyesati. Kiñca bhikkhave byādhidhammaṁ vadetha. Puttabhariyaṁ
bhikkhave byādhidhammaṁ dāsidāsaṁ byādhidhammaṁ ajeḷakaṁ byādhidhammaṁ
kukkuṭasūkaraṁ byādhidhammaṁ hatthigavāssavaḷavaṁ byādhidhammaṁ jātarūparajataṁ
byādhidhammaṁ. Byādhidhammā hete bhikkhave upadhayo etthāyaṁ gadhito
mucchito ajjhāpanno attanā byādhidhammo samāno byādhidhammaññeva
pariyesati. Kiñca bhikkhave maraṇadhammaṁ vadetha.
Puttabhariyaṁ bhikkhave maraṇadhammaṁ dāsidāsaṁ maraṇadhammaṁ aje ḷakaṁ
maraṇadhammaṁ kukkuṭasūkaraṁ maraṇadhammaṁ hatthigavāssavaḷavaṁ maraṇadhammaṁ
jātarūparajataṁ maraṇadhammaṁ. Maraṇadhammā hete bhikkhave upadhayo
etthāyaṁ gadhito mucchito ajjhāpanno attanā maraṇadhammo
samāno maraṇadhammaññeva pariyesati. Kiñca bhikkhave sokadhammaṁ
vadetha. Puttabhariyaṁ bhikkhave sokadhammaṁ dāsi dāsaṁ sokadhammaṁ ajeḷakaṁ
sokadhammaṁ kukkuṭasūkaraṁ sokadhammaṁ hatthigavāssavaḷavaṁ sokadhammaṁ
jātarūparajataṁ <note n="1">Ma. Yu. jātarūparajataṁ sokadhammanti ime pāṭhā na dissanti.</note> sokadhammaṁ. Sokadhammā hete bhikkhave upadhayo etthāyaṁ
gadhito mucchito ajjhāpanno attanā sokadhammo samāno sokadhammaññeva
pariyesati. Kiñca bhikkhave saṅkilesadhammaṁ vadetha.
Puttabhariyaṁ bhikkhave saṅkilesadhammaṁ dāsidāsaṁ saṅkilesadhammaṁ ajeḷakaṁ
<pb n="1.316"/>
Saṅkilesadhammaṁ kukkuṭasūkaraṁ saṅkilesadhammaṁ hatthigavāssavaḷavaṁ saṅkilesadhammaṁ
jātarūparajataṁ saṅkilesadhammaṁ. Saṅkilesadhammā hete bhikkhave
upadhayo etthāyaṁ gadhito mucchito ajjhāpanno attanā saṅkilesadhammo
samāno saṅkilesadhammaññeva pariyesati. Ayaṁ bhikkhave
anariyā pariyesanā.
<p n="315"/>Katamā ca bhikkhave ariyā pariyesanā. Idha bhikkhave
ekacco attanā jātidhammo samāno jātidhamme ādīnavaṁ <pb ed="P" n="1.163" set="M"/>viditvā
ajātaṁ anuttaraṁ yogakkhemaṁ nibbānaṁ pariyesati attanā jarādhammo
samāno jarādhamme ādīnavaṁ viditvā ajaraṁ anuttaraṁ yogakkhemaṁ
nibbānaṁ pariyesati attanā byādhidhammo samāno byādhidhamme
ādīnavaṁ viditvā abyādhiṁ anuttaraṁ yogakkhemaṁ nibbānaṁ pariyesati
attanā maraṇadhammo samāno maraṇadhamme ādīnavaṁ viditvā amataṁ
anuttaraṁ yogakkhemaṁ nibbānaṁ pariyesati attanā sokadhammo samāno
sokadhamme ādīnavaṁ viditvā asokaṁ anuttaraṁ yogakkhemaṁ nibbānaṁ
pariyesati attanā saṅkilesadhammo samāno saṅkilesadhamme ādīnavaṁ
viditvā asaṅkiliṭṭhaṁ anuttaraṁ yogakkhemaṁ nibbānaṁ pariyesati.
Ayampi bhikkhave ariyā pariyesanā.
<p n="316"/>Ahampi sudaṁ bhikkhave pubbeva sambodhā anabhisambuddho
bodhisattova samāno attanā jātidhammo samāno jātidhammaññeva
pariyesāmi attanā jarādhammo samāno jarādhammaññeva pariyesāmi
<pb n="1.317"/>
Attanā byādhidhammo samāno byādhidhammaññeva pariyesāmi attanā
maraṇadhammo samāno maraṇadhammaññeva pariyesāmi attanā sokadhammo
samāno sokadhammaññeva pariyesāmi attanā saṅkilesadhammo
samāno saṅkilesadhammaññeva pariyesāmi tassa mayhaṁ bhikkhave
etadahosi kinnu kho ahaṁ attanā jātidhammo samāno jātidhammaññeva
pariyesāmi attanā jarādhammo samāno ... Byādhidhammo
samāno ... Maraṇadhammo samāno ... Sokadhammo samāno ...
Attanā saṅkilesadhammo samāno saṅkilesadhammaññeva pariyesāmi
yannūnāhaṁ attanā jātidhammo samāno jātidhamme ādīnavaṁ viditvā
ajātaṁ anuttaraṁ yogakkhemaṁ nibbānaṁ pariyeseyyaṁ attanā jarādhammo
samāno jarādhamme ādīnavaṁ viditvā ajaraṁ anuttaraṁ yogakkhemaṁ
nibbānaṁ pariyeseyyaṁ attanā byādhidhammo samāno byādhidhamme
ādīnavaṁ viditvā abyādhiṁ anuttaraṁ yogakkhemaṁ nibbānaṁ pariyeseyyaṁ
attanā maraṇadhammo samāno maraṇadhamme ādīnavaṁ viditvā amataṁ
anuttaraṁ yogakkhemaṁ nibbānaṁ pariyeseyyaṁ attanā sokadhammo
samāno sokadhamme ādīnavaṁ viditvā asokaṁ anuttaraṁ yogakkhemaṁ
nibbānaṁ pariyeseyyaṁ attanā saṅkilesadhammo samāno saṅkilesadhamme
ādīnavaṁ viditvā asaṅkiliṭṭhaṁ anuttaraṁ yogakkhemaṁ nibbānaṁ
pariyeseyyanti.
<p n="317"/>So kho ahaṁ bhikkhave aparena samayena daharova samāno
<pb n="1.318"/>
Susukāḷakeso bhadrena yobbanena samannāgato paṭhamena vayasā
akāmakānaṁ mātāpitūnaṁ assumukhānaṁ rodantānaṁ kesamassuṁ ohāretvā
kāsāyāni vatthāni acchādetvā agārasmā anagāriyaṁ pabbajiṁ
so evaṁ pabbajito samāno kiṁkusalagavesī anuttaraṁ santivarapadaṁ
pariyesamāno yena āḷāro kālāmo tenupasaṅkamiṁ upasaṅkamitvā
āḷāraṁ kālāmaṁ etadavocaṁ icchāmahaṁ āvuso kālāma imasmiṁ
dhammavinaye brahmacariyaṁ caritunti. Evaṁ vutte bhikkhave āḷāro
kālāmo maṁ etadavoca viharatāyasmā tādiso ayaṁ dhammo yattha
viññū <pb ed="P" n="1.164" set="M"/>puriso nacirasseva sakaṁ ācariyakaṁ sayaṁ abhiññā sacchikatvā
upasampajja vihareyyāti. So kho ahaṁ bhikkhave nacirasseva khippameva
taṁ dhammaṁ pariyāpuṇiṁ so kho ahaṁ bhikkhave tāvatakeneva oṭṭhapahatamattena
lapitalāpanamattena ñāṇavādañca vadāmi theravādañca
jānāmi passāmīti ca paṭijānāmi ahañceva aññe ca. Tassa
mayhaṁ bhikkhave etadahosi na kho āḷāro kālāmo imaṁ dhammaṁ
kevalaṁ saddhāmattakena sayaṁ abhiññā sacchikatvā upasampajja
viharāmīti pavedeti addhā āḷāro kālāmo imaṁ dhammaṁ jānaṁ
passaṁ viharatīti. Atha khvāhaṁ bhikkhave yena āḷāro kālāmo
tenupasaṅkamiṁ upasaṅkamitvā āḷāraṁ kālāmaṁ etadavocaṁ kittāvatā
no āvuso kālāma imaṁ dhammaṁ sayaṁ abhiññā sacchikatvā upasampajja
pavedesīti. Evaṁ vutte bhikkhave āḷāro kālāmo
<pb n="1.319"/>
Ākiñcaññāyatanaṁ pavedesi. Tassa mayhaṁ bhikkhave etadahosi na
kho āḷārasseva kālāmassa atthi saddhā mayhaṁpatthi saddhā na kho
āḷārasseva kālāmassa atthi viriyaṁ mayhaṁpatthi viriyaṁ na kho
āḷārasseva kālāmassa atthi sati mayhaṁpatthi sati na kho
āḷārasseva kālāmassa atthi samādhi mayhaṁpatthi samādhi na kho
āḷārasseva kālāmassa atthi paññā mayhaṁpatthi paññā yannūnāhaṁ
yaṁ dhammaṁ āḷāro kālāmo sayaṁ abhiññā sacchikatvā upasampajja
viharāmīti pavedeti. Tassa dhammassa sacchikiriyāya padaheyyanti.
So kho ahaṁ bhikkhave nacirasseva khippameva taṁ dhammaṁ sayaṁ abhiññā
sacchikatvā upasampajja vihāsiṁ. Atha khvāhaṁ bhikkhave yena āḷāro
kālāmo tenupasaṅkamiṁ upasaṅkamitvā āḷāraṁ kālāmaṁ etadavocaṁ
ettāvatā kho āvuso kālāma imaṁ dhammaṁ sayaṁ abhiññā sacchikatvā
upasampajja pavedesīti. Ettāvatā kho ahaṁ āvuso imaṁ dhammaṁ
sayaṁ abhiññā sacchikitvā upasampajja pavedemīti. Ahampi kho
āvuso kālāma ettāvatā imaṁ dhammaṁ sayaṁ abhiññā sacchikatvā
upasampajja viharāmīti. Lābhā no āvuso suladdhaṁ no āvuso ye
mayaṁ āyasmantaṁ tādisaṁ sabrahmacāriṁ passāma iti yāhaṁ dhammaṁ
sayaṁ abhiññā sacchikatvā upasampajja pavedemi taṁ tvaṁ dhammaṁ
sayaṁ abhiññā sacchikatvā upasampajja viharasi yaṁ <pb ed="P" n="1.165" set="M"/>tvaṁ dhammaṁ
sayaṁ abhiññā sacchikatvā upasampajja viharasi tamahaṁ dhammaṁ sayaṁ
<pb n="1.320"/>
Abhiññā sacchikatvā upasampajja pavedemi iti yāhaṁ dhammaṁ
jānāmi taṁ tvaṁ dhammaṁ jānāsi yaṁ tvaṁ dhammaṁ jānāsi tamahaṁ dhammaṁ
jānāmi iti yādiso ahaṁ tādiso tvaṁ yādiso tvaṁ tādiso
ahaṁ ehidāni āvuso ubho vasantā imaṁ gaṇaṁ pariharāmāti.
Iti kho bhikkhave āḷāro kālāmo ācariyo me samāno antevāsiṁ
maṁ samānaṁ attanā samasamaṁ ṭhapeti uḷārāya ca maṁ pūjāya pūjesi.
Tassa mayhaṁ bhikkhave etadahosi nāyaṁ dhammo nibbidāya na
virāgāya na nirodhāya na upasamāya na abhiññāya na sambodhāya
na nibbānāya saṁvattati yāvadeva ākiñcaññāyatanūpapattiyāti.
So kho ahaṁ bhikkhave taṁ dhammaṁ analaṅkaritvā tamhā dhammā
nibbijja apakkamiṁ.
<p n="318"/>So kho ahaṁ bhikkhave kiṁkusalagavesī anuttaraṁ santivarapadaṁ
pariyesamāno yena uddako rāmaputto tenupasaṅkamiṁ upasaṅkamitvā
uddakaṁ rāmaputtaṁ etadavocaṁ icchāmahaṁ āvuso rāma imasmiṁ
dhammavinaye brahmacariyaṁ caritunti. Evaṁ vutte bhikkhave uddako
rāmaputto maṁ etadavoca viharatāyasmā tādiso ayaṁ dhammo
yattha viññū puriso nacirasseva sakaṁ ācariyakaṁ sayaṁ abhiññā
sacchikatvā upasampajja vihareyyāti. So kho ahaṁ bhikkhave
nacirasseva khippameva taṁ dhammaṁ pariyāpuṇiṁ. So kho ahaṁ bhikkhave
tāvatakeneva oṭṭhapahatamattakena lapitalāpanamattakena ñāṇavādañca
<pb n="1.321"/>
Vadāmi theravādañca pajānāmi passāmīti paṭijānāmi ahañceva
aññe ca. Tassa mayhaṁ bhikkhave etadahosi na kho rāmo
imaṁ dhammaṁ kevalaṁ saddhāmattakena sayaṁ abhiññā sacchikatvā
upasampajja viharāmīti pavedesi. Addhā rāmo imaṁ dhammaṁ jānaṁ
passaṁ vihāsīti. Atha khvāhaṁ bhikkhave yena uddako rāmaputto
tenupasaṅkamiṁ upasaṅkamitvā uddakaṁ rāmaputtaṁ etadavocaṁ kittāvatā
no āvuso rāma imaṁ dhammaṁ sayaṁ abhiññā sacchikatvā upasampajja
pavedesīti.
Evaṁ vutte bhikkhave uddako rāmaputto nevasaññānāsaññāyatanaṁ
pavedesi. Tassa mayhaṁ bhikkhave etadahosi na kho rāmasseva
ahosi saddhā mayhaṁpatthi saddhā na kho rāmasseva ahosi
viriyaṁ .pe. Sati ... Samādhi ... Paññā mayhaṁpatthi paññā yannūnāhaṁ
yaṁ dhammaṁ rāmo sayaṁ abhiññā sacchikatvā upasampajja viharāmīti
pavedeti tassa dhammassa sacchikiriyāya padaheyyanti. So kho ahaṁ
bhikkhave nacirasseva khippameva taṁ dhammaṁ sayaṁ abhiññā sacchikatvā
upasampajja vihāsiṁ. Atha khvāhaṁ bhikkhave yena uddako rāmaputto
tenupasaṅkamiṁ upasaṅkamitvā uddakaṁ rāmaputtaṁ etadavocaṁ ettāvatā
no āvuso rāma <note n="1">Ma. Yu. rāmo</note> imaṁ dhammaṁ sayaṁ abhiññā sacchikatvā upasampajja
pavedesīti. Ettāvatā kho ahaṁ <note n="2">Ma. Yu. ayaṁ pāṭho natthi.</note> āvuso imaṁ dhammaṁ sayaṁ abhiññā
sacchikatvā upasampajja pavedemīti <note n="3">Ma. Yu. pavedesīti.</note>. Ahampi kho āvuso ettāvatā
<pb n="1.322"/>
Imaṁ dhammaṁ sayaṁ abhiññā sacchikatvā upasampajja viharāmīti.
Lābhā no āvuso suladdhaṁ no āvuso ye mayaṁ āyasmantaṁ tādisaṁ
sabrahmacāriṁ passāma iti yaṁ dhammaṁ rāmo sayaṁ abhiññā sacchikatvā
upasampajja pavedeti taṁ tvaṁ dhammaṁ sayaṁ abhiññā sacchikatvā upasampajja
viharasi <note n="1">Po. pavedesi.</note> yaṁ tvaṁ dhammaṁ sayaṁ abhiññā sacchikatvā upasampajja viharasi <note n="2">Po. pavedesi.</note>
taṁ dhammaṁ rāmo sayaṁ abhiññā sacchikatvā upasampajja pavedesi iti <note n="3">Po. itisaddo natthi.</note>
yaṁ dhammaṁ rāmo aññāsi <note n="4">Po. Ma. abhiññāsi. </note> tvaṁ dhammaṁ jānāsi yaṁ tvaṁ dhammaṁ jānāsi taṁ
dhammaṁ rāmo aññāsi <note n="5">Po. Ma. abhiññāsi. </note> iti yādiso rāmo ahosi tādiso tvaṁ yādiso
tvaṁ tādiso rāmo ahosi ehidāni āvuso tuvaṁ <note n="6">Ma. Yu. imaṁ.</note> gaṇaṁ pariharāti.
Iti kho bhikkhave uddako rāmaputto sabrahmacārī me samāno
ācariyaṭṭhāne ca maṁ ṭhapesi uḷārāya ca maṁ pūjāya pūjesi.
Tassa mayhaṁ bhikkhave etadahosi nāyaṁ dhammo nibbidāya na virāgāya
na nirodhāya na upasamāya na abhiññāya na sambodhāya na nibbānāya
saṁvattati yāvadeva nevasaññānāsaññāyatanūpapattiyāti. So kho
ahaṁ bhikkhave taṁ dhammaṁ analaṅkaritvā tasmā dhammā nibbijja apakkamiṁ.
<p n="319"/>So kho ahaṁ bhikkhave kiṁkusalagavesī anuttaraṁ santivarapadaṁ
pariyesamāno magadhesu anupubbena cārikañcaramāno yena uruvelā
senānigamo tadavasariṁ. <pb ed="P" n="1.167" set="M"/>Tatthaddasaṁ ramaṇīyaṁ bhūmibhāgaṁ pāsādikañca
vanasaṇḍaṁ nadiñca sandantiṁ setakaṁ supatitthaṁ ramaṇīyaṁ samantā ca
<pb n="1.323"/>
Gocaragāmaṁ. Tassa mayhaṁ bhikkhave etadahosi ramaṇīyo vata
bhūmibhāgo pāsādiko ca vanasaṇḍo nadī ca sandati setakā supatitthā
ramaṇīyā samantā ca gocaragāmo alaṁ vatidaṁ kulaputtassa padhānatthikassa
padhānāyāti. So kho ahaṁ bhikkhave tattheva nisīdiṁ alamidaṁ
padhānāyāti.
<p n="320"/>So kho ahaṁ bhikkhave attanā jātidhammo samāno
jātidhamme ādīnavaṁ viditvā ajātaṁ anuttaraṁ yogakkhemaṁ nibbānaṁ
pariyesamāno ajātaṁ anuttaraṁ yogakkhemaṁ nibbānaṁ ajjhagamaṁ attanā
jarādhammo samāno ... Attanā byādhidhammo samāno ... Attanā
maraṇadhammo samāno ... Attanā sokadhammo samāno ... Attanā
saṅkilesadhammo samāno saṅkilesadhamme ādīnavaṁ viditvā asaṅkiliṭṭhaṁ
anuttaraṁ yogakkhemaṁ nibbānaṁ pariyesamāno asaṅkiliṭṭhaṁ anuttaraṁ
yogakkhemaṁ nibbānaṁ ajjhagamaṁ ñāṇañca pana me dassanaṁ udapādi
akuppā me vimutti ayamantimā jāti natthidāni punabbhavoti.
<p n="321"/>Tassa mayhaṁ bhikkhave etadahosi adhigato kho myāyaṁ
dhammo gambhīro duddaso duranubodho santo paṇīto atakkāvacaro
nipuṇo paṇḍitavedanīyo ālayarāmā kho panāyaṁ pajā ālayaratā
ālayasammuditā ālayarāmāya kho <note n="1">Ma. Yu. kho pana.</note> pajāya ālayaratāya ālayasammuditāya
duddasaṁ idaṁ ṭhānaṁ yadidaṁ idappaccayatāpaṭiccasamuppādo idampi
kho ṭhānaṁ duddasaṁ yadidaṁ sabbasaṅkhārasamatho sabbūpadhipaṭinissaggo
<pb n="1.324"/>
Taṇhakkhayo virāgo nirodho nibbānaṁ <pb ed="P" n="1.168" set="M"/>ahañceva kho pana dhammaṁ
deseyyaṁ pare ca me na ājāneyyuṁ so mamassa kilamatho sā
mamassa vihesāti. Apissu maṁ bhikkhave imā anacchariyā gāthā
paṭibhaṁsu pubbe assutapubbā
kicchena me adhigataṁ halandāni pakāsituṁ
rāgadosaparetehi nāyaṁ dhammo susambudho
paṭisotagāmiṁ nipuṇaṁ gambhīraṁ duddasaṁ aṇuṁ
rāgarattā na dakkhanti tamokkhandhena āvutāti.
Itiha me bhikkhave paṭisañcikkhato appossukkatāya cittaṁ namati
no dhammadesanāyāti.
<p n="322"/>Atha kho bhikkhave brahmuno sahampatissa mama cetasā
cetoparivitakkamaññāya etadahosi nassati vata bho loko vinassati
vata bho loko yatra hi nāma tathāgatassa arahato sammāsambuddhassa
appossukkatāya cittaṁ namati no dhammadesanāyāti. Atha kho
bhikkhave brahmā sahampati seyyathāpi nāma balavā puriso sammiñjitaṁ
vā bāhaṁ pasāreyya pasāritaṁ vā bāhaṁ sammiñjeyya evameva <note n="1">Sī. Yu. evamevaṁ.</note> kho <note n="2">Ma. Yu. khoti saddo natthi.</note>
brahmaloke antarahito mama purato pāturahosi. Atha kho bhikkhave
brahmā sahampati ekaṁsaṁ uttarāsaṅgaṁ karitvā yenāhaṁ
tenañjalimpaṇāmetvā maṁ etadavoca desetu me bhante bhagavā dhammaṁ
<pb n="1.325"/>
Desetu sugato dhammaṁ santi sattā apparajakkhajātikā assavanatā
dhammassa parihāyanti bhavissanti dhammassa aññātāroti. Idamavoca
bhikkhave brahmā sahampati idaṁ vatvāna athāparaṁ etadavoca
pāturahosi magadhesu pubbe
dhammo asuddho samalehi cintito
apāpuretaṁ amatassa dvāraṁ
suṇantu dhammaṁ vimalenānubuddhaṁ
sele yathā pabbatamuddhaniṭṭhito
yathāpi passe janataṁ samantato
tathūpamaṁ dhammamayaṁ sumedha
pāsādamāruyha samantacakkhu
sokāvakiṇṇaṁ <note n="1">Sī. Ma. Yu. sokāvatiṇṇaṁ.</note> janatamapetasoko
avekkhassu jātijarābhibhūtaṁ
uṭṭhehi vīra vijitasaṅgāma
satthavāha anaṇa vicara loke
desetu <note n="2">Sī. Ma. Yu. desassu.</note> bhagavā dhammaṁ aññātāro bhavissantīti.
<p n="323"/>Atha khvāhaṁ bhikkhave brahmuno ca ajjhesanaṁ viditvā
sattesu ca kāruññataṁ paṭicca buddhacakkhunā lokaṁ volokesiṁ.
Addasaṁ kho ahaṁ bhikkhave buddhacakkhunā lokaṁ volokento satte
<pb n="1.326"/>
Apparajakkhe mahārajakkhe tikkhindriye mudindriye svākāre dvākāre
suviññāpaye duviññāpaye appekacce paralokavajjabhayadassāvino <note n="1">Ma. Yu. paralokavajjabhayadassāvine.</note>
viharante <note n="2">Ma. ito paraṁ appekacce na  paralokavajjabhayadassāvine viharanteti dissati.</note>. Seyyathāpi nāma uppaliniyaṁ vā paduminiyaṁ vā puṇḍarīkiniyaṁ
vā appekaccāni uppalāni vā padumāni vā puṇḍarīkāni vā
udake jātāni udake saṁvaddhāni udakānuggatāni antonimuggapositāni
appekaccāni uppalāni vā padumāni vā puṇḍarīkāni vā udake
jātāni udake saṁvaddhāni udakānuggatāni samodakaṇṭhitāni appekaccāni
uppalāni vā padumāni vā puṇḍarīkāni vā udake jātāni
udake saṁvaddhāni udakaṁ accuggamma tiṭṭhanti <note n="3">Ma. ṭhitāni.</note> anuppalittāni udakena
evameva kho ahaṁ bhikkhave buddhacakkhunā lokaṁ volokento addasaṁ
satte apparajakkhe mahārajakkhe tikkhindriye mudindriye svākāre
dvākāre suviññāpaye duviññāpaye appekacce paralokavajjabhayadassāvino
viharante. Atha khvāhaṁ bhikkhave brahmānaṁ sahampatiṁ
gāthāya ajjhabhāsiṁ <note n="4">Ma. Yu. paccabhāsiṁ.</note>
apārutā tesaṁ amatassa dvārā
ye sotavanto pamuñcantu saddhaṁ
vihiṁsasaññī paguṇaṁ na bhāsiṁ
dhammaṁ paṇītaṁ manujesu brahmeti.
Atha kho bhikkhave brahmā sahampati katāvakāso khomhi bhagavatā
dhammadesanāyāti maṁ abhivādetvā padakkhiṇaṁ katvā tatthevantaradhāyi.
<pb n="1.327"/>
<p n="324"/>Tassa mayhaṁ bhikkhave etadahosi kassa nu kho ahaṁ
paṭhamaṁ dhammaṁ deseyyaṁ ko imaṁ dhammaṁ khippameva ājānissatīti.
Tassa mayhaṁ bhikkhave etadahosi ayaṁ kho āḷāro kālāmo
paṇḍito viyatto medhāvī dīgharattaṁ apparajakkhajātiko yannūnāhaṁ
āḷārassa <pb ed="P" n="1.170" set="M"/>kālāmassa paṭhamaṁ dhammaṁ deseyyaṁ so imaṁ dhammaṁ khippameva
ājānissatīti. Atha kho maṁ bhikkhave devatā upasaṅkamitvā etadavoca <note n="1">Yu. etadavocuṁ.</note>
sattāhakālakato bhante āḷāro kālāmoti. Ñāṇañca pana me
dassanaṁ udapādi sattāhakālakato āḷāro kālāmoti. Tassa
mayhaṁ bhikkhave etadahosi mahājāniyo kho āḷāro kālāmo
sace hi so imaṁ dhammaṁ suṇeyya khippameva ājāneyyāti. Tassa
mayhaṁ bhikkhave etadahosi kassa nu kho paṭhamaṁ dhammaṁ deseyyaṁ
ko imaṁ dhammaṁ khippameva ājānissatīti. Tassa mayhaṁ bhikkhave
etadahosi ayaṁ kho uddako rāmaputto paṇḍito viyatto medhāvī
dīgharattaṁ apparajakkhajātiko yannūnāhaṁ uddakassa rāmaputtassa
paṭhamaṁ dhammaṁ deseyyaṁ so imaṁ dhammaṁ khippameva ājānissatīti.
Atha kho maṁ bhikkhave devatā upasaṅkamitvā etadavoca <note n="2">Yu. etadavocuṁ.</note> abhidosakālakato
bhante uddako rāmaputtoti. Ñāṇañca pana me
dassanaṁ udapādi abhidosakālakato uddako rāmaputtoti. Tassa
mayhaṁ bhikkhave etadahosi mahājāniyo kho uddako rāmaputto
sace hi so imaṁ dhammaṁ suṇeyya khippameva ājāneyyāti. Tassa
<pb n="1.328"/>
Mayhaṁ bhikkhave etadahosi kassa nu kho ahaṁ paṭhamaṁ dhammaṁ deseyyaṁ
ko imaṁ dhammaṁ khippameva ājānissatīti. Tassa mayhaṁ bhikkhave
etadahosi bahukārā kho me pañcavaggiyā bhikkhū ye maṁ padhānapahitattaṁ
upaṭṭhahiṁsu yannūnāhaṁ pañcavaggiyānaṁ bhikkhūnaṁ paṭhamaṁ dhammaṁ
deseyyanti. Tassa mayhaṁ bhikkhave etadahosi kahaṁ nu kho
etarahi pañcavaggiyā bhikkhū viharantīti. Addasaṁ kho bhikkhave
dibbena cakkhunā visuddhena atikkantamānusakena pañcavaggiye bhikkhū
bārāṇasiyaṁ viharante isipatane migadāye. Atha khvāhaṁ bhikkhave
uruvelāyaṁ yathābhirantaṁ viharitvā yena bārāṇasī tena cārikaṁ pakkāmiṁ.
<p n="325"/>Addasā kho maṁ bhikkhave upako ājīvako antarā ca
gayaṁ antarā ca bodhiṁ addhānamaggapaṭipannaṁ disvāna maṁ etadavoca
vippasannāni kho te āvuso indriyāni parisuddho chavivaṇṇo
pariyodāto kaṁsi tvaṁ āvuso uddissa pabbajito ko vā te
satthā kassa vā taṁ dhammaṁ <pb ed="P" n="1.171" set="M"/>rocesīti. Evaṁ vutte ahaṁ bhikkhave
upakaṁ ājīvakaṁ gāthāya <note n="1">Ma. Yu. gāthāhi.</note> ajjhabhāsiṁ
sabbābhibhū sabbavidūhamasmi
sabbesu dhammesu anūpalitto
sabbañjaho taṇhakkhaye vimutto
sayaṁ abhiññāya kamuddiseyyaṁ
<pb n="1.329"/>
Na me ācariyo atthi sadiso me na vijjati
sadevakasmi lokasmiṁ natthi me paṭipuggalo
ahañhi arahā loke ahaṁ satthā anuttaro
ekomhi sammāsambuddho sītibhūtosmi nibbuto
dhammacakkaṁ pavattetuṁ gacchāmi kāsinaṁ puraṁ
andhabhūtasmi lokasmiṁ āhaññiṁ <note n="1">Ma. Yu. āhañchaṁ.</note> amatadundubhinti.
Yathā kho tvaṁ āvuso paṭijānāsi arahasi anantajinoti.
Mādisā ve jinā honti ye pattā āsavakkhayaṁ
jitā me pāpakā dhammā tasmāhaṁ upaka jinoti.
Evaṁ vutte bhikkhave so upako huveyyāvusoti <note n="2">Ma. hupeyyapāvusoti. Yu. huveyyapāvusoti. </note> vatvā sīsaṁ okampetvā
ummaggaṁ gahetvā pakkāmi.
<p n="326"/>Atha khvāhaṁ bhikkhave anupubbena cārikañcaramāno yena
bārāṇasī yena isipatanaṁ migadāyo yena pañcavaggiyā bhikkhū
tenupasaṅkamiṁ. Addasaṁsu <note n="3">Yu. addasāsuṁ.</note> kho maṁ bhikkhave pañcavaggiyā bhikkhū
dūratova āgacchantaṁ disvāva aññamaññaṁ saṇṭhapesuṁ ayaṁ kho
āvuso samaṇo gotamo āgacchati bāhulliko padhānavibbhanto
āvatto bāhullāya so neva abhivādetabbo na paccuṭṭhātabbo
nāssa pattacīvaraṁ paṭiggahetabbaṁ apica kho āsanaṁ ṭhapetabbaṁ sace
ākaṅkhissati nisīdissatīti. Yathā yathā kho ahaṁ bhikkhave upasaṅkamiṁ <note n="4">Yu. upasaṅkamāmi.</note>
<pb n="1.330"/>
Tathā tathā pañcavaggiyā bhikkhū nāsakkhiṁsu sakāya katikāya saṇṭhātuṁ
appekacce maṁ paccuggantvā pattacīvaraṁ paṭiggahesuṁ appekacce
āsanaṁ paññāpesuṁ appekacce pādodakaṁ upaṭṭhapesuṁ apica
kho maṁ nāmena ca āvusovādena ca samudācaranti. <note n="1">Ma. Yu. evaṁ vutteti dve pāṭhā dissanti.</note> Ahaṁ bhikkhave
pañcavaggiye bhikkhū etadavocaṁ mā bhikkhave tathāgataṁ nāmena ca
āvusovādena ca samudācarittha <note n="2">Ma. samudācaratha. </note> arahaṁ bhikkhave tathāgato sammāsambuddho
odahatha bhikkhave sotaṁ amatamadhigataṁ ahamanusāsāmi ahaṁ dhammaṁ desemi
yathānusiṭṭhaṁ <note n="3">Ma. Yu. ito paraṁ tathāsaddo dissati.</note> paṭipajjamānā nacirasseva yassatthāya kulaputtā
sammadeva agārasmā anagāriyaṁ pabbajanti tadanuttaraṁ
brahmacariyapariyosānaṁ diṭṭheva dhamme sayaṁ abhiññā sacchikatvā
upasampajja viharissathāti. Evaṁ vutte bhikkhave pañcavaggiyā
bhikkhū maṁ etadavocuṁ tāyapi kho tvaṁ āvuso gotama ariyāya
tāya paṭipadāya tāya dukkarakārikāya nājjhagamā uttari manussadhammā
alamariyañāṇadassanavisesaṁ kiṁ pana tvaṁ etarahi bāhulliko padhānavibbhanto
āvatto bāhullāya adhigamissasi uttari manussadhammā
alamariyañāṇadassanavisesanti. Evaṁ vutte ahaṁ bhikkhave pañcavaggiye
bhikkhū etadavocaṁ na bhikkhave tathāgato bāhulliko na padhānavibbhanto
na āvatto bāhullāya arahaṁ bhikkhave tathāgato sammāsambuddho
odahatha bhikkhave sotaṁ amatamadhigataṁ ahamanusāsāmi ahaṁ dhammaṁ
desemi yathānusiṭṭhaṁ paṭipajjamānā nacirasseva yassatthāya
<pb n="1.331"/>
Kulaputtā sammadeva agārasmā anagāriyaṁ pabbajanti tadanuttaraṁ
brahmacariyapariyosānaṁ diṭṭheva dhamme sayaṁ abhiññā sacchikatvā
upasampajja viharissathāti. Dutiyampi kho bhikkhave pañcavaggiyā
bhikkhū maṁ etadavocuṁ tāyapi kho tvaṁ <note n="*">mīkārkkhag tavaṁ peḌna tvaṁ</note> āvuso gotama ariyāya
tāya paṭipadāya tāya dukkarakārikāya nājjhagamā uttari manussadhammā
alamariyañāṇadassanavisesaṁ kiṁ pana tvaṁ etarahi bāhulliko
padhānavibbhanto āvatto bāhullāya adhigamissasi uttari manussadhammā
alamariyañāṇadassanavisesanti. Dutiyampi kho ahaṁ bhikkhave pañcavaggiye
bhikkhū etadavocaṁ na bhikkhave tathāgato bāhulliko .pe.
Upasampajja viharissathāti. Tatiyampi kho bhikkhave pañcavaggiyā bhikkhū
maṁ etadavocuṁ tāyapi kho tvaṁ āvuso gotama ariyāya tāya
paṭipadāya tāya dukkarakārikāya nājjhagamā uttari manussadhammā
alamariyañāṇadassanavisesaṁ kiṁ pana tvaṁ etarahi bāhulliko
padhānavibbhanto āvatto bāhullāya adhigamissasi uttari manussadhammā
alamariyañāṇadassanavisesanti. Evaṁ vutte ahaṁ bhikkhave pañcavaggiye
bhikkhū etadavocaṁ abhijānātha me no tumhe bhikkhave ito pubbe
evarūpaṁ bhāsitametanti. No hetaṁ bhante. Na bhikkhave tathāgato
bāhulliko na padhānavibbhanto na āvatto bāhullāya arahaṁ
bhikkhave tathāgato sammāsambuddho odahatha bhikkhave sotaṁ amatamadhigataṁ
ahamanusāsāmi ahaṁ dhammaṁ desemi yathānusiṭṭhaṁ paṭipajjamānā
<pb n="1.332"/>
Nacirasseva yassatthāya kulaputtā sammadeva agārasmā anagāriyaṁ
pabbajanti tadanuttaraṁ <pb ed="P" n="1.173" set="M"/>brahmacariyapariyosānaṁ diṭṭheva dhamme sayaṁ
abhiññā sacchikatvā upasampajja viharissathāti. Asakkhiṁ kho ahaṁ
bhikkhave pañcavaggiye bhikkhū saññāpetuṁ. Dvepi sudaṁ bhikkhave
bhikkhū ovadāmi tayo bhikkhū piṇḍāya caranti yaṁ tayo bhikkhū
piṇḍāya caritvā āharanti tena chabbaggā <note n="1">Ma. chabbaggiyā. Yu. chabbaggo.</note> yāpema. Tayopi
sudaṁ bhikkhave bhikkhū ovadāmi dvepi bhikkhū piṇḍāya caranti yaṁ
dvepi bhikkhū piṇḍāya caritvā āharanti tena chabbaggā yāpema.
Atha kho bhikkhave pañcavaggiyā bhikkhū mayā evaṁ ovadiyamānā evaṁ
anusāsiyamānā attanā jātidhammā samānā jātidhamme ādīnavaṁ
viditvā ajātaṁ anuttaraṁ yogakkhemaṁ nibbānaṁ pariyesamānā ajātaṁ
anuttaraṁ yogakkhemaṁ nibbānaṁ ajjhagamaṁsu attanā jarādhammā
samānā jarādhamme ādīnavaṁ viditvā ajaraṁ anuttaraṁ yogakkhemaṁ
nibbānaṁ pariyesamānā ajaraṁ anuttaraṁ yogakkhemaṁ nibbānaṁ ajjhagamaṁsu
attanā byādhidhammā samānā .pe. Attanā maraṇadhammā samānā ...
Attanā sokadhammā samānā ... Attanā saṅkilesadhammā samānā
saṅkilesadhamme ādīnavaṁ viditvā asaṅkiliṭṭhaṁ anuttaraṁ yogakkhemaṁ
nibbānaṁ pariyesamānā asaṅkiliṭṭhaṁ anuttaraṁ yogakkhemaṁ nibbānaṁ
ajjhagamaṁsu. Ñāṇañca pana nesaṁ dassanaṁ udapādi akuppā
<pb n="1.333"/>
No vimutti ayamantimā jāti natthidāni punabbhavoti.
<p n="327"/>Pañcime bhikkhave kāmaguṇā katame pañca cakkhuviññeyyā
rūpā iṭṭhā kantā manāpā piyarūpā kāmūpasañhitā rajanīyā
sotaviññeyyā saddā .pe. Ghānaviññeyyā gandhā ...
Jivhāviññeyyā rasā ... Kāyaviññeyyā phoṭṭhabbā iṭṭhā kantā
manāpā piyarūpā kāmūpasañhitā rajanīyā ime kho bhikkhave pañca
kāmaguṇā. Yekeci bhikkhave samaṇā vā brāhmaṇā vā ime
pañca kāmaguṇe gadhitā mucchitā ajjhāpannā anādīnavadassāvino
anissaraṇapaññā paribhuñjanti te evamassu veditabbā
anayamāpannā byasanamāpannā yathākāmakaraṇīyā pāpimato.
<p n="328"/>Seyyathāpi bhikkhave āraññako migo <undef/> bandho pāsarāsiṁ
adhisayeyya so evamassa veditabbo anayamāpanno byasanamāpanno
yathākāmakaraṇīyo luddassa āgacchante ca ludde na yenakāmaṁ
pakkamissatīti evameva kho bhikkhave yekeci samaṇā vā brāhmaṇā
vā ime pañca kāmaguṇe gadhitā mucchitā ajjhāpannā anādīnavadassāvino
anissaraṇapaññā paribhuñjanti te evamassu veditabbā
anayamāpannā byasanamāpannā yathākāmakaraṇīyā pāpimato. Yekeci
bhikkhave samaṇā vā brāhmaṇā <pb ed="P" n="1.174" set="M"/>vā ime pañca kāmaguṇe agadhitā
amucchitā anajjhāpannā ādīnavadassāvino nissaraṇapaññā paribhuñjanti
te evamassu veditabbā na anayamāpannā na byasanamāpannā
<pb n="1.334"/>
Na yathākāmakaraṇīyā pāpimato. Seyyathāpi bhikkhave āraññako
migo abandho <note n="1">Ma. Yu. abaddho.</note> pāsarāsiṁ adhisayeyya so evamassa veditabbo
na anayamāpanno na byasanamāpanno na yathākāmakaraṇīyo luddassa
āgacchante ca pana ludde yenakāmaṁ pakkamissatīti evameva
kho bhikkhave yekeci samaṇā vā brāhmaṇā vā ime pañca
kāmaguṇe agadhitā amucchitā anajjhāpannā ādīnavadassāvino
nissaraṇapaññā paribhuñjanti te evamassu veditabbā na anayamāpannā
na byasanamāpannā na yathākāmakaraṇīyā pāpimato.
Seyyathāpi bhikkhave āraññako migo araññe pavane caramāno
visaṭṭho gacchati visaṭṭho tiṭṭhati visaṭṭho nisīdati visaṭṭho seyyaṁ
kappeti taṁ kissa hetu anāpāthagato bhikkhave luddassa evameva
kho bhikkhave bhikkhu vivicceva kāmehi vivicca akusalehi dhammehi
savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja viharati
ayaṁ vuccati bhikkhave bhikkhu andhamakāsi māraṁ apadaṁ vadhitvā māracakkhuṁ
adassanaṁ gato pāpimato. Puna caparaṁ bhikkhave bhikkhu vitakkavicārānaṁ
vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ
samādhijaṁ pītisukhaṁ dutiyaṁ jhānaṁ ... Tatiyaṁ jhānaṁ ... Catutthaṁ jhānaṁ
upasampajja viharati ayaṁ vuccati bhikkhave bhikkhu andhamakāsi māraṁ
apadaṁ vadhitvā māracakkhuṁ adassanaṁ gato pāpimato. Puna caparaṁ
bhikkhave bhikkhu sabbaso rūpasaññānaṁ samatikkamā paṭighasaññānaṁ
<pb n="1.335"/>
Aṭṭhaṅgamā nānattasaññānaṁ amanasikārā ananto ākāsoti
ākāsānañcāyatanaṁ upasampajja viharati ayaṁ vuccati bhikkhave bhikkhu
andhamakāsi māraṁ apadaṁ vadhitvā māracakkhuṁ adassanaṁ gato pāpimato.
Puna caparaṁ bhikkhave bhikkhu sabbaso ākāsānañcāyatanaṁ samatikkamma
anantaṁ viññāṇanti viññāṇañcāyatanaṁ upasampajja viharati .pe.
Puna caparaṁ bhikkhave bhikkhu sabbaso viññāṇañcāyatanaṁ samatikkamma
natthi kiñcīti ākiñcaññāyatanaṁ upasampajja viharati <pb ed="P" n="1.175" set="M"/>.pe. Puna
caparaṁ bhikkhave bhikkhu sabbaso ākiñcaññāyatanaṁ samatikkamma
nevasaññānāsaññāyatanaṁ upasampajja viharati .pe. Puna caparaṁ
bhikkhave bhikkhu sabbaso nevasaññānāsaññāyatanaṁ samatikkamma
saññāvedayitanirodhaṁ upasampajja viharati. Paññāyapassa disvā
āsavā parikkhīṇā honti ayaṁ vuccati bhikkhave bhikkhu andhamakāsi
māraṁ apadaṁ vadhitvā māracakkhuṁ adassanaṁ gato pāpimato. Tiṇṇo
loke visattikaṁ so visaṭṭho gacchati visaṭṭho tiṭṭhati visaṭṭho
nisīdati visaṭṭho seyyaṁ kappeti taṁ kissa hetu anāpāthagato
bhikkhave pāpimatoti.
Idamavoca bhagavā attamanā te bhikkhū bhagavato bhāsitaṁ
abhinandunti.
Pāsarāsisuttaṁ niṭṭhitaṁ chaṭṭhaṁ.
</xml>