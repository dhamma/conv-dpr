<xml src="d11.xml">
<pgroup id="d11"/>
<readunit id="d11">11. kevaṭṭasuttaṃ</readunit>
<p rend="subhead" sid="1">kevaṭṭagahapatiputtavatthu</p>
Kevaṭṭasuttaṁ ekādasamaṁ
<p n="338"/>Evamme sutaṁ. Ekaṁ samayaṁ bhagavā nālandāyaṁ viharati
pāvārikambavane. Athakho kevaṭṭo gahapatiputto yena bhagavā
tenupasaṅkami upasaṅkamitvā bhagavantaṁ abhivādetvā ekamantaṁ nisīdi.
Ekamantaṁ nisinno kho kevaṭṭo gahapatiputto bhagavantaṁ etadavoca
ayaṁ bhante nālandā iddhā ceva phītā ca bahujanā ākiṇṇamanussā
bhagavati abhippasannā sādhu bhante bhagavā ekaṁ bhikkhuṁ samādisatu
yo uttarimanussadhammā iddhipāṭihāriyaṁ karissati evāyaṁ nālandā
bhiyyoso mattāya bhagavati abhippasīdissatīti. Evaṁ vutte bhagavā
kevaṭṭaṁ gahapatiputtaṁ etadavoca na kho ahaṁ kevaṭṭa bhikkhūnaṁ evaṁ dhammaṁ
desemi etha tumhe bhikkhave gihīnaṁ odātavasanānaṁ uttarimanussadhammā
iddhipāṭihāriyaṁ karothāti. Dutiyampi kho kevaṭṭo gahapatiputto
bhagavantaṁ etadavoca nāhaṁ bhante bhagavantaṁ ṭhapesiṁ apica evaṁ vadāmi ayaṁ
bhante nālandā <pb ed="P" n="1.212" set="D"/>iddhā ceva phītā ca bahujanā ākiṇṇamanussā
bhagavati abhippasannā sādhu bhante bhagavā ekaṁ bhikkhuṁ samādisatu
yo uttarimanussadhammā iddhipāṭihāriyaṁ karissati evāyaṁ nālandā
bhiyyoso mattāya bhagavati abhippasīdissatīti. Tatiyampi .pe.
<p rend="subhead" sid="2">iddhipāṭihāriyaṃ</p>
<p n="339"/>Tīṇi kho imāni kevaṭṭa pāṭihāriyāni mayā sayaṁ
abhiññā sacchikatvā paveditāni katamāni tīṇi iddhipāṭihāriyaṁ
<pb n="1.274"/>
Ādesanāpāṭihāriyaṁ anusāsanipāṭihāriyaṁ. Katamañca kevaṭṭa iddhipāṭihāriyaṁ
idha kevaṭṭa bhikkhu anekavihitaṁ iddhividhaṁ paccanubhoti
ekopi hutvā bahudhā hoti bahudhāpi hutvā eko hoti āvibhāvaṁ
tirobhāvaṁ tirokuḍḍaṁ tiropākāraṁ tiropabbataṁ asajjamāno gacchati
seyyathāpi ākāse paṭhaviyā ummujjanimmujjaṁ karoti seyyathāpi
udake udakepi abhijjamāne gacchati seyyathāpi paṭhaviyā ākāsepi
pallaṅkena kamati seyyathāpi pakkhī sakuṇo imepi candimasuriye
evaṁmahiddhike evaṁmahānubhāve pāṇinā parimasati parimajjati yāva
brahmalokāpi kāyena vasaṁ vatteti. Tamenaṁ aññataro saddho
pasanno passati taṁ bhikkhuṁ anekavihitaṁ iddhividhaṁ paccanubhontaṁ ekopi
hutvā bahudhā hontaṁ bahudhāpi hutvā eko hontaṁ āvibhāvaṁ
tirobhāvaṁ tirokuḍḍaṁ tiropākāraṁ tiropabbataṁ asajjamānaṁ gacchantaṁ
seyyathāpi ākāse paṭhaviyā ummujjanimmujjaṁ karontaṁ seyyathāpi
udake udakepi abhijjamāne gacchantaṁ seyyathāpi paṭhaviyā ākāsepi
pallaṅkena kamantaṁ seyyathāpi pakkhī sakuṇo imepi candimasuriye
evaṁmahiddhike evaṁmahānubhāve pāṇinā parimasantaṁ parimajjantaṁ yāva
brahmalokāpi kāyena vasaṁ vattentaṁ. Tamenaṁ so saddho pasanno
aññatarassa assaddhassa appasannassa āroceti acchariyaṁ vata bho
abbhūtaṁ vata bho samaṇassa mahiddhikatā mahānubhāvatā amāhaṁ bhikkhuṁ
addasaṁ anekavihitaṁ iddhividhaṁ paccanubhontaṁ ekopi hutvā bahudhā hontaṁ
<pb n="1.275"/>
Bahudhāpi hutvā eko hontaṁ .pe. Yāva brahmalokāpi kāyena vasaṁ
vattentanti. Tamenaṁ so assaddho appasanno taṁ saddhaṁ pasannaṁ
evaṁ vadeyya atthi kho bho gandhāri nāma vijjā tāya so bhikkhu
anekavihitaṁ iddhividhaṁ paccanubhoti .pe. Yāva brahmalokāpi
kāyena vasaṁ vattetīti. Taṁ kiṁ maññasi kevaṭṭa api nu so
assaddho appasanno taṁ saddhaṁ pasannaṁ evaṁ vadeyyāti. Vadeyya
bhanteti. Imaṁ kho ahaṁ kevaṭṭa iddhipāṭihāriye ādīnavaṁ sampassamāno
iddhipāṭihāriyena aṭṭiyāmi harāyāmi jigucchāmi.
<p rend="subhead" sid="3">ādesanāpāṭihāriyaṃ</p>
<p n="340"/>Katamañca kevaṭṭa ādesanāpāṭihāriyaṁ. Idha kevaṭṭa
bhikkhu parasattānaṁ parapuggalānaṁ cittampi ādisati cetasikampi ādisati
vitakkitampi ādisati vicāritampi ādisati evampi te mano itthampi
te mano itipi te cittanti. Tamenaṁ aññataro saddho pasanno
passati taṁ bhikkhuṁ parasattānaṁ parapuggalānaṁ cittampi ādisantaṁ
cetasikampi ādisantaṁ vitakkitampi ādisantaṁ vicāritampi ādisantaṁ
evampi te mano <pb ed="P" n="1.214" set="D"/>itthampi te mano itipi te cittanti. Tamenaṁ
so saddho pasanno aññatarassa assaddhassa appasannassa āroceti
acchariyaṁ vata bho abbhūtaṁ vata bho samaṇassa mahiddhikatā mahānubhāvatā
amāhaṁ bhikkhuṁ addasaṁ parasattānaṁ parapuggalānaṁ cittampi ādisantaṁ
cetasikampi ādisantaṁ vitakkitampi ādisantaṁ vicāritampi ādisantaṁ
evaṁpi te mano itthampi te mano itipi te cittanti. Tamenaṁ
<pb n="1.276"/>
So assaddho appasanno taṁ saddhaṁ pasannaṁ evaṁ vadeyya atthi
kho bho maṇikā nāma vijjā tāya so bhikkhu parasattānaṁ parapuggalānaṁ
cittampi ādisati cetasikampi ādisati vitakkitampi ādisati vicāritampi
ādisati evampi te mano itthampi te mano itipi te cittanti.
Taṁ kiṁ maññasi kevaṭṭa api nu so assaddho appasanno taṁ
saddhaṁ pasannaṁ evaṁ vadeyyāti. Vadeyya bhanteti. Imaṁ kho
ahaṁ kevaṭṭa ādesanāpāṭihāriye ādīnavaṁ sampassamāno
ādesanāpāṭihāriyena aṭṭiyāmi harāyāmi jigucchāmi.
<p rend="subhead" sid="4">anusāsanīpāṭihāriyaṃ</p>
<p n="341"/>Katamañca kevaṭṭa anusāsanipāṭihāriyaṁ. Idha kevaṭṭa
bhikkhu evamanusāsati evaṁ vitakketha mā evaṁ vitakkayittha evaṁ
manasikarotha mā evaṁ manasikarotha idaṁ pajahatha idaṁ upasampajja
viharathāti. Idaṁ vuccati kevaṭṭa anusāsanipāṭihāriyaṁ.
<p n="342"/><pb ed="P" n="1.215" set="D"/>Puna caparaṁ kevaṭṭa idha tathāgato loke uppajjati
arahaṁ sammāsambuddho .pe. (yathā sāmaññaphale evaṁ vitthāretabbaṁ)
.pe. Idaṁpi vuccati kevaṭṭa anusāsanipāṭihāriyaṁ. Dutiyaṁ jhānaṁ.
Tatiyaṁ jhānaṁ. Catutthaṁ jhānaṁ upasampajja viharati. Idaṁ
vuccati kevaṭṭa anusāsanipāṭihāriyaṁ .pe. Ñāṇadassanāya cittaṁ
abhinīharati abhininnāmeti. Idaṁ vuccati kevaṭṭa anusāsanipāṭihāriyaṁ.
.pe. Nāparaṁ itthattāyāti pajānāti idaṁ vuccati anusāsanipāṭihāriyaṁ.
Imāni kho kevaṭṭa tīṇi pāṭihāriyāni mayā sayaṁ
<pb n="1.277"/>
Abhiññā sacchikatvā paveditāni.
<p rend="subhead" sid="5">bhūtanirodhesakabhikkhuvatthu</p>
<p n="343"/>Bhūtapubbaṁ kevaṭṭa imasmiṁyeva bhikkhusaṁghe aññatarassa
bhikkhuno evaṁ cetaso parivitakko udapādi kattha nu kho <note n="1">Sī. kathannu kho.</note> ime
cattāro mahābhūtā aparisesā nirujjhanti seyyathīdaṁ paṭhavīdhātu āpodhātu
tejodhātu vāyodhātūti. Athakho kevaṭṭa bhikkhu tathārūpaṁ samādhiṁ
samāpajji yathā samāhite citte devayāniyo maggo pāturahosi.
Athakho so kevaṭṭa bhikkhu yena cātummahārājikā devā tenupasaṅkami
upasaṅkamitvā cātummahārājike deve etadavoca kattha nu kho
āvuso ime cattāro mahābhūtā <pb ed="P" n="1.216" set="D"/>aparisesā nirujjhanti seyyathīdaṁ
paṭhavīdhātu āpodhātu tejodhātu vāyodhātūti. Evaṁ vutte kevaṭṭa
cātummahārājikā devā taṁ bhikkhuṁ etadavocuṁ mayaṁpi kho bhikkhu na
jānāma yatthime cattāro mahābhūtā aparisesā nirujjhanti seyyathīdaṁ
paṭhavīdhātu āpodhātu tejodhātu vāyodhātūti atthi kho bhikkhu
cattāro mahārājāno amhehi abhikkantatarā ca paṇītatarā ca
te kho evaṁ jāneyyuṁ yatthime cattāro mahābhūtā aparisesā
nirujjhanti seyyathīdaṁ paṭhavīdhātu āpodhātu tejodhātu vāyodhātūti.
Athakho kevaṭṭa bhikkhu yena cattāro mahārājāno tenupasaṅkami
upasaṅkamitvā cattāro mahārājāno etadavoca kattha nu kho
āvuso ime cattāro mahābhūtā aparisesā nirujjhanti seyyathīdaṁ
<pb n="1.278"/>
Paṭhavīdhātu āpodhātu tejodhātu vāyodhātūti. Evaṁ vutte kevaṭṭa
cattāro mahārājāno taṁ bhikkhuṁ etadavocuṁ mayaṁpi kho bhikkhu na
jānāma yatthi .pe. Vāyodhātūti atthi kho bhikkhu tāvatiṁsā nāma
devā amhehi abhikkantatarā ca paṇītatarā ca te kho evaṁ
jāneyyuṁ yatthime cattāro .pe. Vāyodhātūti. Athakho kevaṭṭa
bhikkhu yena tāvatiṁsā devā tenupasaṅkami upasaṅkamitvā tāvatiṁse
deve etadavoca kattha nu kho āvuso ime cattāro mahābhūtā
aparisesā nirujjhanti seyyathīdaṁ paṭhavīdhātu āpodhātu tejodhātu
vāyodhātūti. Evaṁ vutte kevaṭṭa tāvatiṁsā devā taṁ bhikkhuṁ
etadavocuṁ mayaṁpi kho bhikkhu na jānāma yatthime .pe. Vāyodhātūti
atthi <pb ed="P" n="1.217" set="D"/>kho bhikkhu sakko devānamindo amhehi abhikkantataro ca
paṇītataro ca so kho evaṁ jāneyya yatthime cattāro .pe.
Vāyodhātūti. Athakho so kevaṭṭa bhikkhu yena sakko devānamindo
tenupasaṅkami upasaṅkamitvā sakkaṁ devānamindaṁ etadavoca kattha nu
kho āvuso cattāro mahābhūtā aparisesā nirujjhanti seyyathīdaṁ
paṭhavīdhātu āpodhātu tejodhātu vāyodhātūti. Evaṁ vutte kevaṭṭa
sakko devānamindo taṁ bhikkhuṁ etadavoca ahaṁpi kho bhikkhu na
jānāmi yatthime cattāro .pe. Vāyodhātūti atthi kho bhikkhu
yāmā nāma devā .pe. Suyāmo nāma devaputto .pe.
Tusitā nāma devā .pe. Santusito nāma devaputto .pe.
<pb n="1.279"/>
Nimmānaratī nāma devā .pe. Sunimmito nāma devaputto .pe.
Paranimmitavasavattī nāma devā .pe. Paranimmitavasavatti nāma
devaputto amhehi abhikkantataro ca paṇītataro ca so kho evaṁ
jāneyya yatthime cattāro mahābhūtā aparisesā nirujjhanti seyyathīdaṁ
paṭhavīdhātu āpodhātu tejodhātu <pb ed="P" n="1.220" set="D"/>vāyodhātūti.
<p n="344"/>Athakho so kevaṭṭa bhikkhu yena vasavatti devaputto
tenupasaṅkami upasaṅkamitvā vasavattiṁ devaputtaṁ etadavoca kattha nu kho
āvuso ime cattāro mahābhūtā aparisesā nirujjhanti seyyathīdaṁ
paṭhavīdhātu āpodhātu tejodhātu vāyodhātūti. Evaṁ vutte kevaṭṭa
vasavatti devaputto taṁ bhikkhuṁ etadavoca ahaṁpi kho bhikkhu na jānāmi
yatthime cattāro mahābhūtā aparisā nirujjhanti seyyathīdaṁ paṭhavīdhātu
āpodhātu tejodhātu vāyodhātūti atthi kho bhikkhu brahmakāyikā
nāma devā amhehi abhikkantatarā ca paṇītatarā ca te kho evaṁ
jāneyyuṁ yatthime cattāro .pe. Vāyodhātūti. Athakho kevaṭṭa
bhikkhu tathārūpaṁ samādhiṁ samāpajji yathā samāhite citte brahmayāniyo
maggo pāturahosi.
<p n="345"/>Athakho so kevaṭṭa bhikkhu yena brahmakāyikā devā
tenupasaṅkami upasaṅkamitvā brahmakāyike deve etadavoca kattha nu
kho āvuso ime cattāro .pe. Vāyodhātūti. Evaṁ vutte
kevaṭṭa brahmakāyikā devā taṁ bhikkhuṁ etadavocuṁ mayaṁpi kho bhikkhu
<pb n="1.280"/>
Na jānāma yatthime .pe. Vāyodhātūti atthi kho bhikkhu brahmā
mahābrahmā abhibhū anabhibhūto aññadatthudaso vasavatti issaro
kattā nimmitā seṭṭho sajjitā vasī pitā bhūtabhabyānaṁ amhehi
abhikkantataro ca paṇītataro ca so kho evaṁ jāneyya yatthime
cattāro mahābhūtā aparisesā nirujjhanti seyyathīdaṁ paṭhavīdhātu
āpodhātu tejodhātu vāyodhātūti. Kahaṁ panāvuso etarahi so
mahābrahmāti. Mayaṁpi kho bhikkhu na jānāma yattha vā brahmā
yena vā brahmā apica bhikkhu yathā nimittā dissanti āloko
sañjāyati obhāso pātubhavati brahmā pātubhavissati brahmuno <pb ed="P" n="1.221" set="D"/>
hetaṁ pubbanimittaṁ pātubhāvāya yadidaṁ āloko sañjāyati obhāso
pātubhavatīti. Athakho so kevaṭṭa mahābrahmā nacirasseva pāturahosi.
<p n="346"/>Athakho so kevaṭṭa bhikkhu yena mahābrahmā tenupasaṅkami
upasaṅkamitvā taṁ mahābrahmānaṁ etadavoca kattha nu kho āvuso
ime cattāro mahābhūtā aparisesā nirujjhanti seyyathīdaṁ paṭhavīdhātu
āpodhātu tejodhātu vāyodhātūti. Evaṁ vutte kevaṭṭa so
mahābrahmā taṁ bhikkhuṁ etadavoca ahamasmi bhikkhu brahmā mahābrahmā
abhibhū anabhibhūto aññadatthudaso vasavatti issaro kattā nimmitā
seṭṭho sajjitā vasī pitā bhūtabhabyānanti. Dutiyampi kho kevaṭṭa so
bhikkhu taṁ mahābrahmānaṁ etadavoca na kho ahaṁ taṁ āvuso evaṁ
pucchāmi tvamasi brahmā mahābrahmā abhibhū anabhibhūto aññadatthudaso
<pb n="1.281"/>
Vasavatti issaro kattā nimmitā sajjitā vasī pitā bhūtabhabyānaṁ
evañca kho ahantaṁ āvuso evaṁ pucchāmi kattha nu kho āvuso
ime cattāro mahābhūtā aparisesā nirujjhanti seyyathīdaṁ paṭhavīdhātu
āpodhātu tejodhātu vāyodhātūti. Dutiyampi kho kevaṭṭa so
mahābrahmā taṁ bhikkhuṁ etadavoca ahamasmi bhikkhu brahmā mahābrahmā
abhibhū anabhibhūto aññadatthudaso vasavatti issaro kattā nimmitā
seṭṭho sajjitā vasī pitā bhūtabhabyānanti. Tatiyampi kho kevaṭṭa
so bhikkhu taṁ mahābrahmānaṁ etadavoca na kho ahantaṁ āvuso evaṁ
pucchāmi tvamasi brahmā mahābrahmā abhibhū anabhibhūto aññadatthudaso
vasavatti issaro kattā nimmitā seṭṭho sajjitā vasī pitā
bhūtabhabyānaṁ evañca kho ahantaṁ āvuso evaṁ pucchāmi kattha nu kho
āvuso ime cattāro mahābhūtā aparisesā nirujjhanti seyyathīdaṁ
paṭhavīdhātu āpodhātu tejodhātu vāyodhātūti.
<p n="347"/>Athakho kevaṭṭa so mahābrahmā taṁ bhikkhuṁ bāhāyaṁ
gahetvā ekamantaṁ apanetvā taṁ bhikkhuṁ etadavoca ime kho maṁ
bhikkhu brahmakāyikā devā evaṁ jānanti natthi kiñci brahmuno
aññātaṁ natthi kiñci brahmuno adiṭṭhaṁ natthi kiñci brahmuno
aviditaṁ natthi kiñci brahmuno asacchikatanti tasmā ahametesaṁ
sammukhā na byākāsiṁ ahaṁpi kho bhikkhu na jānāmi yatthime cattāro
mahābhūtā aparisesā nirujjhanti seyyathīdaṁ paṭhavīdhātu āpodhātu
<pb n="1.282"/>
Tejodhātu vāyodhātūti tasmā tiha bhikkhu tumhevetaṁ dukkaṭaṁ tumhevetaṁ
aparaddhaṁ yaṁ tvaṁ bhagavantaṁ abhimuñcitvā <note n="1">Sī. atisitvā.</note> bahiddhā pariyeṭṭhiṁ āpajjasi
imassa pañhassa veyyākaraṇāya gaccha tvaṁ bhikkhu tameva bhagavantaṁ
upasaṅkamitvā imaṁ pañhaṁ puccha yathā te bhagavā byākaroti tathā
naṁ dhāreyyāsīti.
<p n="348"/>Athakho kevaṭṭa so bhikkhu seyyathāpi nāma balavā puriso
sammiñjitaṁ vā bāhaṁ pasāreyya pasāritaṁ vā bāhaṁ sammiñjeyya
evameva brahmaloke antarahito mama purato pāturahosi. Athakho
so kevaṭṭa so bhikkhu maṁ abhivādetvā ekamantaṁ nisīdi. Ekamantaṁ
nasinno kho kevaṭṭa so bhikkhu maṁ etadavoca kattha nu kho bhante
ime cattāro mahābhūtā aparisesā nirujjhanti seyyathīdaṁ paṭhavīdhātu
āpodhātu tejodhātu vāyodhātūti.
<p rend="subhead" sid="6">tīradassisakuṇupamā</p>
Evaṁ vutte ahaṁ kevaṭṭa taṁ
bhikkhuṁ etadavocaṁ bhūtapubbaṁ bhikkhu sāmuddikā bāṇijā tīradassiṁ sakuṇaṁ
gahetvā nāvāya ajjhogāhanti te atīradassiniyā nāvāya tīradassiṁ
sakuṇaṁ muñcanti so gacchati puratthimaṁ disaṁ gacchati dakkhiṇaṁ disaṁ
gacchati pacchimaṁ disaṁ gacchati uttaraṁ disaṁ gacchati uddhaṁ disaṁ gacchati
anudisaṁ sace so samantā tīraṁ <pb ed="P" n="1.223" set="D"/>passati tathāpakkanto va hoti sace
pana so samantā tīraṁ na passati tameva nāvaṁ paccāgacchati ayameva
kho tvaṁ bhikkhu yato yāva brahmalokā pariyesamāno imassa
<pb n="1.283"/>
Pañhassa veyyākaraṇena ajjhagamā athakho mayhameva santike
paccāgato na kho eso bhikkhu pañho evaṁ pucchitabbo kattha nu
kho bhante ime cattāro mahābhūtā aparisesā nirujjhanti seyyathīdaṁ
paṭhavīdhātu āpodhātu tejodhātu vāyodhātūti. Evañca kho so
bhikkhu pañho pucchitabbo.
<p n="349"/>Kattha āpo ca paṭhavī ca tejo vāyo na gādhati
kattha dīghañca rassañca anuṁ thūlaṁ subhāsubhaṁ
kattha nāmañca rūpañca asesaṁ uparujjhatīti.
Tatra veyyākaraṇaṁ bhavati.
<p n="350"/>Viññāṇaṁ anidassanaṁ anantaṁ sabbato pabhaṁ
ettha āpo ca paṭhavī ca tejo vāyo na gādhati
ettha dīghañca rassañca anuṁ thūlaṁ subhāsubhaṁ
ettha nāmañca rūpañca asesaṁ uparujjhati
viññāṇassa nirodhena etthetaṁ uparujjhatīti.
Idamavoca bhagavā. Attamano kevaṭṭo gahapatiputto bhagavato
bhāsitaṁ abhinandīti.
Kevaṭṭasuttaṁ ekādasamaṁ niṭṭhitaṁ.
 <pb ed="P" n="1.224" set="D"/>
</xml>