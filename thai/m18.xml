<xml src="m18.xml">
<pgroup id="m18"/>
<readunit id="m18">8. madhupiṇḍikasuttaṃ</readunit>
<pb n="1.220"/>
Madhupiṇḍikasuttaṁ
<p n="243"/>Evamme sutaṁ ekaṁ samayaṁ bhagavā sakkesu viharati
kapilavatthusmiṁ nigrodhārāme. Atha kho bhagavā pubbaṇhasamayaṁ
nivāsetvā pattacīvaramādāya kapilavatthuṁ piṇḍāya pāvisi.
Kapilavatthusmiṁ piṇḍāya caritvā pacchābhattaṁ piṇḍapātapaṭikkanto
yena mahāvanaṁ tenupasaṅkami divāvihārāya mahāvanaṁ ajjhogāhetvā
veluvalaṭṭhikāya mūle divāvihāraṁ nisīdi. Daṇḍapāṇipi kho sakko
jaṅghāvihāraṁ anucaṅkamamāno anuvicaramāno yena mahāvanaṁ tenupasaṅkami
mahāvanaṁ ajjhogāhetvā yena veluvalaṭṭhikā yena bhagavā tenupasaṅkami
upasaṅkamitvā bhagavatā saddhiṁ sammodi sammodanīyaṁ kathaṁ sārāṇīyaṁ
vītisāretvā daṇḍamolubbha ekamantaṁ aṭṭhāsi. Ekamantaṁ ṭhito
kho daṇḍapāṇi sakko bhagavantaṁ etadavoca kiṁvādī samaṇo
kimakkhāyīti. Yathāvādī kho āvuso sadevake loke samārake
sabrahmake sassamaṇabrāhmaṇiyā pajāya sadevamanussāya na kenaci
loke viggayha tiṭṭhati yathā ca pana kāmehi visaṁyuttaṁ viharantaṁ
taṁ brāhmaṇaṁ akathaṁkathiṁ chinnakukkuccaṁ bhavābhave vītataṇhaṁ saññā
nānusentīti evaṁvādī kho ahaṁ āvuso evamakkhāyīti. Evaṁ vutte
daṇḍapāṇi sakko sīsaṁ okampetvā <pb ed="P" n="1.109" set="M"/>jivhaṁ nillāḷetvā tivisākhaṁ
<pb n="1.221"/>
Nalāṭikaṁ nalāṭe vuṭṭhāpetvā daṇḍamolubbha pakkāmi.
<p n="244"/>Atha kho bhagavā sāyaṇhasamayaṁ paṭisallānā vuṭṭhito
yena nigrodhārāmo tenupasaṅkami upasaṅkamitvā paññatte āsane
nisīdi. Nisajja kho bhagavā bhikkhū āmantesi idhāhaṁ bhikkhave
pubbaṇhasamayaṁ nivāsetvā pattacīvaramādāya kapilavatthuṁ piṇḍāya
pāvisiṁ kapilavatthusmiṁ piṇḍāya caritvā pacchābhattaṁ piṇḍapātapaṭikkanto
yena mahāvanaṁ tenupasaṅkamiṁ divāvihārāya mahāvanaṁ
ajjhogāhetvā veluvalaṭṭhikāya mūle divāvihāraṁ nisīdiṁ. Daṇḍapāṇipi
kho bhikkhave sakko jaṅghāvihāraṁ anucaṅkamamāno anuvicaramāno
yena mahāvanaṁ tenupasaṅkami mahāvanaṁ ajjhogāhetvā yena
veluvalaṭṭhikā yenāhaṁ tenupasaṅkami upasaṅkamitvā mama saddhiṁ
sammodi sammodanīyaṁ kathaṁ sārāṇīyaṁ vītisāretvā daṇḍamolubbha
ekamantaṁ aṭṭhāsi. Ekamantaṁ ṭhito kho bhikkhave daṇḍapāṇi
sakko maṁ etadavoca kiṁvādī samaṇo kimakkhāyīti evaṁ vutte
ahaṁ bhikkhave daṇḍapāṇiṁ sakkaṁ etadavocaṁ yathāvādī kho āvuso
sadevake loke samārake sabrahmake sassamaṇabrāhmaṇiyā pajāya
sadevamanussāya na kenaci loke viggayha tiṭṭhati yathā ca pana
kāmehi visaṁyuttaṁ viharantaṁ taṁ brāhmaṇaṁ akathaṁkathiṁ chinnakukkuccaṁ
bhavābhave vītataṇhaṁ saññā nānusentīti <note n="1">Ma. Yu. nānusenti.</note> evaṁvādī kho ahaṁ
āvuso evamakkhāyīti. Evaṁ vutte bhikkhave daṇḍapāṇi sakko
<pb n="1.222"/>
Sīsaṁ okampetvā jivhaṁ nillāḷetvā tivisākhaṁ nalāṭikaṁ nalāṭe
vuṭṭhāpetvā daṇḍamolubbha pakkāmīti.
<p n="245"/>Evaṁ vutte aññataro bhikkhu bhagavantaṁ etadavoca
kiṁvādī pana bhante bhagavā sadevake loke samārake sabrahmake
sassamaṇabrāhmaṇiyā pajāya sadevamanussāya na kenaci loke
viggayha tiṭṭhati kathaṁ <note n="1">Ma. Yu. kathaṇca pana.</note> pana bhante kāmehi visaṁyuttaṁ viharantaṁ taṁ
brāhmaṇaṁ akathaṁkathiṁ chinnakukkuccaṁ bhavābhave vītataṇhaṁ saññā
nānusentīti. Yatonidānaṁ bhikkhu purisaṁ papañcasaññāsaṅkhā
samudācaranti ettha ce natthi abhinanditabbaṁ abhivaditabbaṁ
ajjhositabbaṁ esevanto rāganusayānaṁ esevanto paṭighānusayānaṁ
esevanto <pb ed="P" n="1.110" set="M"/>diṭṭhānusayānaṁ esevanto vicikicchānusayānaṁ esevanto
mānānusayānaṁ esevanto bhavarāgānusayānaṁ esevanto avijjānusayānaṁ
esevanto daṇḍādānasatthādānakalahaviggahavivādatuvaṁtuvapesuññamusāvādānaṁ <note n="2">Po. Ma. tuvaṁtuvaṁ. Yu. tuvantuva.</note>
etthete pāpakā akusalā dhammā aparisesā
nirujjhantīti. Idamavoca bhagavā idaṁ vatvāna sugato uṭṭhāyāsanā
vihāraṁ pāvisi.
<p n="246"/>Atha kho tesaṁ bhikkhūnaṁ acirapakkantassa bhagavato etadahosi
idaṁ kho no āvuso bhagavā saṅkhittena uddesaṁ uddisitvā vitthārena
atthaṁ avibhajitvā uṭṭhāyāsanā vihāraṁ paviṭṭho yatonidānaṁ bhikkhu
purisaṁ papañcasaññāsaṅkhā samudācaranti ettha ce natthi
<pb n="1.223"/>
Abhinanditabbaṁ abhivaditabbaṁ ajjhositabbaṁ esevanto rāgānusayānaṁ
esevanto paṭighānusayānaṁ esevanto vicikicchānusayānaṁ esevanto
mānānusayānaṁ esevanto bhavarāgānusayānaṁ esevanto avijjānusayānaṁ
esevanto daṇḍādānasatthādānakalahaviggahavivādatuvaṁtuvapesuññamusāvādānaṁ
etthete pāpakā akusalā dhammā aparisesā
nirujjhantīti ko nu kho imassa bhagavatā saṅkhittena uddesassa
uddiṭṭhassa vitthārena atthaṁ avibhattassa vitthārena atthaṁ vibhajeyyāti.
Atha kho tesaṁ bhikkhūnaṁ etadahosi ayaṁ kho āyasmā mahākaccāno
satthu ceva saṁvaṇṇito sambhāvito ca viññūnaṁ sabrahmacārīnaṁ
pahoti cāyasmā mahākaccāno imassa bhagavatā saṅkhittena
uddesassa uddiṭṭhassa vitthārena atthaṁ avibhattassa vitthārena
atthaṁ vibhajituṁ yannūna mayaṁ yenāyasmā mahākaccāno
tenupasaṅkameyyāma upasaṅkamitvā āyasmantaṁ mahākaccānaṁ etamatthaṁ
paṭipuccheyyāmāti. Atha kho te bhikkhū yenāyasmā mahākaccāno
tenupasaṅkamiṁsu upasaṅkamitvā āyasmatā mahākaccānena saddhiṁ
sammodiṁsu sammodanīyaṁ kathaṁ sārāṇīyaṁ vītisāretvā ekamantaṁ
nisīdiṁsu. Ekamantaṁ nisinnā kho te bhikkhū āyasmantaṁ mahākaccānaṁ
etadavocuṁ idaṁ kho no āvuso kaccāna bhagavā saṅkhittena
uddesaṁ uddisitvā vitthārena atthaṁ avibhajitvā uṭṭhāyāsanā vihāraṁ
paviṭṭho yatonidānaṁ bhikkhu purisaṁ papañcasaññāsaṅkhā samudācaranti
<pb n="1.224"/>
Ettha ca natthi abhinanditabbaṁ .pe. Etthete pāpakā akusalā
dhammā aparisesā nirujjhantīti tesaṁ no āvuso kaccāna amhākaṁ
acirapakkantassa bhagavato etadahosi idaṁ kho no āvuso bhagavā
saṅkhittena uddesaṁ uddisitvā vitthārena atthaṁ avibhajitvā
uṭṭhāyāsanā vihāraṁ paviṭṭho yatonidānaṁ bhikkhu purisaṁ papañcasaññāsaṅkhā
samudācaranti ettha ce natthi abhinanditabbaṁ .pe.
Etthete pāpakā akusalā dhammā aparisesā nirujjhantīti ko nu
kho imassa bhagavatā saṅkhittena uddesassa uddiṭṭhassa vitthārena
atthaṁ avibhattassa vitthārena atthaṁ vibhajeyyāti tesaṁ no āvuso
kaccāna amhākaṁ etadahosi ayaṁ kho āvuso āyasmā
mahākaccāno satthu ceva saṁvaṇṇito sambhāvito ca viññūnaṁ
sabrahmacārīnaṁ <pb ed="P" n="1.111" set="M"/>pahoti cāyasmā mahākaccāno imassa bhagavatā
saṅkhittena uddesassa uddiṭṭhassa vitthārena atthaṁ avibhattassa
vitthārena atthaṁ vibhajituṁ yannūna mayaṁ yenāyasmā mahākaccāno
tenupasaṅkameyyāma upasaṅkamitvā āyasmantaṁ mahākaccānaṁ etamatthaṁ
paṭipuccheyyāmāti vibhajatāyasmā mahākaccānoti.
<p n="247"/>Seyyathāpi āvuso puriso sāratthiko sāragavesī
sārapariyesanaṁ caramāno mahato rukkhassa tiṭṭhato sāravato atikkammeva
mūlaṁ atikkamma khandhaṁ sākhāpalāse sāraṁ pariyesitabbaṁ maññeyya
evaṁ sampadamidaṁ āyasmantānaṁ satthari sammukhībhūte taṁ bhagavantaṁ
<pb n="1.225"/>
Atisitvā amhe etamatthaṁ paṭipucchitabbaṁ maññatha so hāvuso
bhagavā jānaṁ jānāti passaṁ passati cakkhubhūto ñāṇabhūto dhammabhūto
brahmabhūto vattā pavattā atthassa ninnetā amatassa dātā
dhammasāmi tathāgato so ceva panetassa kālo ahosi yaṁ
bhagavantaṁyeva etamatthaṁ paṭipuccheyyātha yathā no bhagavā byākareyya
tathā naṁ dhāreyyāthāti. Addhāvuso kaccāna bhagavā jānaṁ jānāti
passaṁ passati cakkhubhūto ñāṇabhūto dhammabhūto brahmabhūto vattā
pavattā atthassa ninnetā amatassa dātā dhammasāmi tathāgato
so ceva panetassa kālo ahosi yaṁ bhagavantaṁyeva etamatthaṁ
paṭipuccheyyāma yathā no bhagavā byākareyya tathā naṁ dhāreyyāma
apicāyasmā mahākaccāno satthu ceva saṁvaṇṇito sambhāvito ca
viññūnaṁ sabrahmacārīnaṁ pahoti cāyasmā mahākaccāno imassa
bhagavatā saṅkhittena uddesassa uddiṭṭhassa vitthārena atthaṁ
avibhattassa vitthārena atthaṁ vibhajituṁ vibhajatāyasmā mahākaccāno
agarukaritvāti <note n="1">Ma. agaruṁ katvāti.</note>.
<p n="248"/>Tenahāvuso suṇātha sādhukaṁ manasikarotha bhāsissāmīti.
Evamāvusoti kho te bhikkhū āyasmato mahākaccānassa paccassosuṁ.
Āyasmā mahākaccāno etadavoca yaṁ kho no āvuso bhagavā
saṅkhittena uddesaṁ uddisitvā vitthārena atthaṁ avibhajitvā uṭṭhāyāsanā
vihāraṁ paviṭṭho yatonidānaṁ bhikkhu purisaṁ papañcasaññāsaṅkhā
<pb n="1.226"/>
Samudācaranti ettha ce natthi abhinanditabbaṁ .pe. Etthete pāpakā
akusalā dhammā aparisesā nirujjhantīti imassa kho ahaṁ āvuso
bhagavatā saṅkhittena uddesassa uddiṭṭhassa vitthārena atthaṁ avibhattassa
evaṁ vitthārena atthaṁ ājānāmi cakkhuñcāvuso paṭicca rūpe ca
uppajjati cakkhuviññāṇaṁ tiṇṇaṁ saṅgati phasso phassapaccayā
vedanā yaṁ vedeti taṁ sañjānāti <pb ed="P" n="1.112" set="M"/>yaṁ sañjānāti taṁ vitakketi
yaṁ vitakketi taṁ papañceti yaṁ papañceti tatonidānaṁ purisaṁ
papañcasaññāsaṅkhā samudācaranti atītānāgatapaccuppannesu cakkhuviññeyyesu
rūpesu. Sotañcāvuso paṭicca sadde ca uppajjati
sotaviññāṇaṁ .pe. Ghānañcāvuso paṭicca gandhe ca uppajjati
ghānaviññāṇaṁ .... Jivhañcāvuso paṭicca rase ca uppajjati
jivhāviññāṇaṁ .... Kāyañcāvuso paṭicca phoṭṭhabbe ca uppajjati
kāyaviññāṇaṁ .... Manañcāvuso paṭicca dhamme ca uppajjati
manoviññāṇaṁ tiṇṇaṁ saṅgati phasso phassapaccayā vedanā
yaṁ vedeti taṁ sañjānāti yaṁ sañjānāti taṁ vitakketi yaṁ
vitakketi taṁ papañceti yaṁ papañceti tatonidānaṁ purisaṁ papañcasaññāsaṅkhā
samudācaranti atītānāgatapaccuppannesu manoviññeyyesu
dhammesu. So vatāvuso cakkhusmiṁ sati rūpe sati cakkhuviññāṇe sati
phassapaññattiṁ paññāpessatīti ṭhānametaṁ vijjati phassapaññattiyā
sati vedanāpaññattiṁ paññāpessatīti ṭhānametaṁ vijjati vedanāpaññattiyā
<pb n="1.227"/>
Sati saññāpaññattiṁ paññāpessatīti ṭhānametaṁ vijjati
saññāpaññattiyā sati vitakkapaññattiṁ paññāpessatīti ṭhānametaṁ
vijjati vitakkapaññattiyā sati papañcasaññāsaṅkhāsamudācaraṇapaññattiṁ
paññāpessatīti ṭhānametaṁ vijjati. So vatāvuso
sotasmiṁ sati sadde sati .... Ghānasmiṁ sati gandhe sati .... Jivhāya
sati rase sati .... Kāyasmiṁ sati phoṭṭhabbe sati .... Manasmiṁ
sati dhamme sati manoviññāṇe sati phassapaññattiṁ paññāpessatīti
ṭhānametaṁ vijjati phassapaññattiyā sati vedanāpaññattiṁ paññāpessatīti
ṭhānametaṁ vijjati vedanāpaññattiyā sati saññāpaññattiṁ
paññāpessatīti ṭhānametaṁ vijjati saññāpaññattiyā
sati vitakkapaññattiṁ paññāpessatīti ṭhānametaṁ vijjati
vitakkapaññattiyā sati papañcasaññāsaṅkhāsamudācaraṇapaññattiṁ
paññāpessatīti ṭhānametaṁ vijjati. So vatāvuso cakkhusmiṁ asati
rūpe asati cakkhuviññāṇe asati phassapaññattiṁ paññāpessatīti
netaṁ ṭhānaṁ vijjati phassapaññattiyā asati vedanāpaññattiṁ
paññāpessatīti netaṁ ṭhānaṁ vijjati vedanāpaññattiyā asati
saññāpaññattiṁ paññāpessatīti netaṁ ṭhānaṁ vijjati saññāpaññattiyā
asati vitakkapaññattiṁ paññāpessatīti netaṁ ṭhānaṁ
vijjati vitakkapaññattiyā asati papañcasaññāsaṅkhāsamudācaraṇapaññattiṁ
paññāpessatīti netaṁ ṭhānaṁ vijjati. So vatāvuso
<pb n="1.228"/>
Sotasmiṁ asati sadde asati .pe. Ghānasmiṁ asati gandhe asati ....
Jivhāya asati rase asati .... Kāyasmiṁ asati phoṭṭhabbe asati ....
Manasmiṁ asati dhamme asati manoviññāṇe asati phassapaññattiṁ
paññāpessatīti netaṁ ṭhānaṁ vijjati phassapaññattiyā asati
vedanāpaññattiṁ paññāpessatīti netaṁ ṭhānaṁ vijjati vedanāpaññattiyā
asati saññāpaññattiṁ paññāpessatīti netaṁ ṭhānaṁ
vijjati saññāpaññattiyā asati vitakkapaññattiṁ paññāpessatīti
netaṁ ṭhānaṁ vijjati vitakkapaññattiyā asati papañcasaññāsaṅkhāsamudācaraṇapaññattiṁ
paññāpessatīti netaṁ ṭhānaṁ vijjati. Yaṁ
kho no āvuso bhagavā saṅkhittena <pb ed="P" n="1.113" set="M"/>uddesaṁ uddisitvā vitthārena
atthaṁ avibhajitvā uṭṭhāyāsanā vihāraṁ paviṭṭho yatonidānaṁ bhikkhu
purisaṁ papañcasaññāsaṅkhā samudācaranti ettha ce natthi abhinanditabbaṁ
.pe. Etthete pāpakā akusalā dhammā aparisesā
nirujjhantīti imassa kho ahaṁ āvuso bhagavatā saṅkhittena
uddesassa uddiṭṭhassa vitthārena atthaṁ avibhattassa evaṁ vitthārena
atthaṁ ājānāmi. Ākaṅkhamānā ca pana tumhe āyasmanto
bhagavantaṁyeva upasaṅkamitvā etamatthaṁ paṭipuccheyyātha yathā no
bhagavā byākaroti tathā naṁ dhāreyyāthāti.
<p n="249"/>Atha kho te bhikkhū āyasmato mahākaccānassa bhāsitaṁ
abhinanditvā anumoditvā uṭṭhāyāsanā yena bhagavā tenupasaṅkamiṁsu
<pb n="1.229"/>
Upasaṅkamitvā bhagavantaṁ abhivādetvā ekamantaṁ nisīdiṁsu. Ekamantaṁ
nisinnā kho te bhikkhū bhagavantaṁ etadavocuṁ yaṁ <note n="1">Yu. idaṁ kho noti.</note> kho no bhante
bhagavā saṅkhittena uddesaṁ uddisitvā vitthārena atthaṁ avibhajitvā
uṭṭhāyāsanā vihāraṁ paviṭṭho yatonidānaṁ bhikkhu purisaṁ papañca
saññāsaṅkhā samudācaranti ettha ce natthi abhinanditabbaṁ .pe.
Etthete pāpakā akusalā dhammā aparisesā nirujjhantīti. Tesaṁ
no bhante amhākaṁ acirapakkantassa bhagavato etadahosi idaṁ kho
no āvuso bhagavā saṅkhittena uddesaṁ uddisitvā vitthārena atthaṁ
avibhajitvā uṭṭhāyāsanā vihāraṁ paviṭṭho yatonidānaṁ bhikkhu purisaṁ
papañcasaññāsaṅkhā samudācaranti ettha ce natthi abhinanditabbaṁ
abhivaditabbaṁ ajjhositabbaṁ esevanto rāgānusayānaṁ esevanto
paṭighānusayānaṁ esevanto diṭṭhānusayānaṁ esevanto vicikicchānusayānaṁ
esevanto mānānusayānaṁ esevanto bhavarāgānusayānaṁ esevanto
avijjānusayānaṁ esevanto daṇḍādānasatthādānakalahaviggahavivādatuvaṁtuva-
pesuññamusāvādānaṁ etthete pāpakā akusalā
dhammā aparisesā nirujjhantīti ko nu kho imassa bhagavatā
saṅkhittena uddesassa uddiṭṭhassa vitthārena atthaṁ avibhattassa
vitthārena atthaṁ vibhajeyyāti. Tesaṁ no bhante amhākaṁ
etadahosi ayaṁ kho āyasmā mahākaccāno satthu ceva saṁvaṇṇito
sambhāvito ca viññūnaṁ sabrahmacārīnaṁ pahoti cāyasmā
<pb n="1.230"/>
Mahākaccāno imassa bhagavatā saṅkhittena uddesassa uddiṭṭhassa
vitthārena atthaṁ avibhattassa vitthārena atthaṁ vibhajituṁ yannūna
mayaṁ yenāyasmā mahākaccāno tenupasaṅkameyyāma upasaṅkamitvā
āyasmantaṁ mahākaccānaṁ etamatthaṁ paṭipuccheyyāmāti. Atha kho
mayaṁ bhante yenāyasmā mahākaccāno tenupasaṅkamimha upasaṅkamitvā
āyasmantaṁ <pb ed="P" n="1.114" set="M"/>mahākaccānaṁ etamatthaṁ paṭipucchimha. Tesaṁ no bhante
āyasmatā mahākaccānena imehi ākārehi imehi padehi imehi
byañjanehi attho vibhattoti. Paṇḍito bhikkhave mahākaccāno
mahāpañño bhikkhave mahākaccāno mañcepi tumhe bhikkhave
etamatthaṁ paṭipuccheyyātha ahampi taṁ evamevaṁ <note n="1">Po. evameva.</note> byākareyyaṁ yathā
taṁ mahākaccānena byākataṁ eso ceva etassa attho evañca
naṁ dhārethāti.
<p n="250"/>Evaṁ vutte āyasmā ānando bhagavantaṁ etadavoca
seyyathāpi bhante puriso jighacchādubbalyapareto madhupiṇḍikaṁ adhigaccheyya
so yato yato sāyeyya labhetheva sāduṁ rasaṁ asecanakaṁ
evameva kho bhante cetaso bhikkhu dabbajātiko yato yato imassa
dhammapariyāyassa paññāya atthaṁ upaparikkheyya labhetha ceva attamanataṁ
labhetha ca cetaso pasādaṁ ko nāmāyaṁ bhante dhammapariyāyoti.
Tasmātiha tvaṁ ānanda imaṁ dhammapariyāyaṁ madhupiṇḍikapariyāyotveva
naṁ dhārehīti.
<pb n="1.231"/>
Idamavoca bhagavā attamano āyasmā ānando bhagavato
bhāsitaṁ abhinandīti.
Madhupiṇḍikasuttaṁ niṭṭhitaṁ aṭṭhamaṁ.
</xml>