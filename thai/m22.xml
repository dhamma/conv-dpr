<xml src="m22.xml">
<pgroup id="m22"/>
<readunit id="m22">2. alagaddūpamasuttaṃ</readunit>
<pb n="1.261"/>
Alagaddūpamasuttaṁ
<p n="274"/><pb ed="P" n="1.130" set="M"/>Evamme sutaṁ ekaṁ samayaṁ bhagavā sāvatthiyaṁ viharati
jetavane anāthapiṇḍikassa ārāme. Tena kho pana samayena
ariṭṭhassa nāma bhikkhuno gandhavādhipubbassa <note n="1">Ma. Yu. gaddhabādhi.... ito paraṁ evaṁ ñātabbaṁ.</note> evarūpaṁ pāpakaṁ diṭṭhigataṁ
uppannaṁ hoti tathāhaṁ bhagavatā dhammaṁ desitaṁ ājānāmi yathā
yeme antarāyikā dhammā vuttā bhagavatā te paṭisevato nālaṁ
antarāyāyāti. Assosuṁ kho sambahulā bhikkhū ariṭṭhassa kira
nāma bhikkhuno gandhavādhipubbassa evarūpaṁ pāpakaṁ diṭṭhigataṁ uppannaṁ
tathāhaṁ bhagavatā dhammaṁ desitaṁ ājānāmi yathā yeme antarāyikā
dhammā vuttā bhagavatā te paṭisevato nālaṁ antarāyāyāti.
Atha kho te bhikkhū yena ariṭṭho bhikkhu gandhavādhipubbo tenupasaṅkamiṁsu
upasaṅkamitvā ariṭṭhaṁ bhikkhuṁ gandhavādhipubbaṁ etadavocuṁ saccaṁ kira
te āvuso ariṭṭha evarūpaṁ pāpakaṁ diṭṭhigataṁ uppannaṁ tathāhaṁ
bhagavatā dhammaṁ desitaṁ ājānāmi yathā yeme antarāyikā dhammā
vuttā bhagavatā te paṭisevato nālaṁ antarāyāyāti. Evaṁ byā
kho ahaṁ āvuso bhagavatā dhammaṁ desitaṁ ājānāmi yathā
yeme antarāyikā dhammā vuttā bhagavatā te paṭisevato nālaṁ
antarāyāyāti. Atha kho te bhikkhū ariṭṭhaṁ bhikkhuṁ gandhavādhipubbaṁ
<pb n="1.262"/>
Etasmā pāpakā diṭṭhigatā vivecetukāmā samanuyuñjanti
samanuggāhanti samanubhāsanti mā hevaṁ āvuso ariṭṭha avaca mā bhagavantaṁ
abbhācikkhi na hi sādhu bhagavato abbhakkhānaṁ na hi bhagavā evaṁ
vadeyya anekapariyāyena āvuso ariṭṭha antarāyikā dhammā vuttā
bhagavatā alañca pana te paṭisevato antarāyāya appassādā
kāmā vuttā bhagavatā bahudukkhā bahūpāyāsā ādīnavo ettha
bhiyyo aṭṭhikaṅkhalūpamā kāmā vuttā bhagavatā bahudukkhā bahūpāyāsā
ādīnavo ettha bhiyyo maṁsapesūpamā kāmā vuttā
bhagavatā .... Tiṇukkūpamā kāmā vuttā bhagavatā .... Aṅgārakāsūpamā
kāmā vuttā bhagavatā .... Supinakūpamā kāmā vuttā
bhagavatā .... Yācitakūpamā kāmā vuttā bhagavatā .... Rukkhaphalūpamā
kāmā vuttā bhagavatā .... Asisūnūpamā kāmā vuttā bhagavatā ....
Sattisūlūpamā kāmā vuttā bhagavatā .... Sappasirūpamā kāmā vuttā
bhagavatā bahudukkhā bahūpāyāsā ādīnavo ettha bhiyyoti. Evampi
kho ariṭṭho bhikkhu gandhavādhipubbo tehi bhikkhūhi samanuyuñjiyamāno
samanuggāhiyamāno samanubhāsiyamāno tadeva pāpakaṁ diṭṭhigataṁ thāmasā
parāmassa <note n="1">Po. Ma. parāmāsā.</note> abhinivissa voharati evaṁ byā kho ahaṁ āvuso bhagavatā
dhammaṁ desitaṁ ājānāmi yathā yeme antarāyikā dhammā vuttā
bhagavatā te paṭisevato nālaṁ antarāyāyāti.
<p n="275"/>Yato kho te bhikkhū nāsakkhiṁsu ariṭṭhaṁ bhikkhuṁ
<pb n="1.263"/>
Gandhavādhipubbaṁ <pb ed="P" n="1.131" set="M"/>etasmā pāpakā diṭṭhigatā vivecetuṁ atha kho te bhikkhū
yena bhagavā tenupasaṅkamiṁsu upasaṅkamitvā bhagavantaṁ abhivādetvā
ekamantaṁ nisīdiṁsu. Ekamantaṁ nisinnā kho te bhikkhū bhagavantaṁ
etadavocuṁ ariṭṭhassa nāma bhante bhikkhuno gandhavādhipubbassa evarūpaṁ
pāpakaṁ diṭṭhigataṁ uppannaṁ tathāhaṁ bhagavatā dhammaṁ desitaṁ ājānāmi
yathā yeme antarāyikā dhammā vuttā bhagavatā te paṭisevato
nālaṁ antarāyāyāti assumhā kho mayaṁ bhante ariṭṭhassa kira
nāma bhikkhuno gandhavādhipubbassa evarūpaṁ pāpakaṁ diṭṭhigataṁ uppannaṁ
tathāhaṁ bhagavatā dhammaṁ desitaṁ ājānāmi yathā yeme antarāyikā
dhammā vuttā bhagavatā te paṭisevato nālaṁ antarāyāyāti atha
kho mayaṁ bhante yena ariṭṭho bhikkhu gandhavādhipubbo tenupasaṅkamimhā
upasaṅkamitvā ariṭṭhaṁ bhikkhuṁ gandhavādhipubbaṁ etadavocumhā saccaṁ
kira te āvuso ariṭṭha evarūpaṁ pāpakaṁ diṭṭhigataṁ uppannaṁ tathāhaṁ
bhagavatā dhammaṁ desitaṁ ājānāmi yathā yeme antarāyikā dhammā
vuttā bhagavatā te paṭisevato nālaṁ antarāyāyāti evaṁ vutte bhante
ariṭṭho bhikkhu gandhavādhipubbo amhe etadavoca evaṁ byā kho
ahaṁ āvuso bhagavatā dhammaṁ desitaṁ ājānāmi yathā yeme
antarāyikā dhammā vuttā bhagavatā te paṭisevato nālaṁ antarāyāyāti
atha kho mayaṁ bhante ariṭṭhaṁ bhikkhuṁ gandhavādhipubbaṁ etasmā
pāpakā diṭṭhigatā vivecetukāmā samanuyuñjimhā samanuggāhimhā
<pb n="1.264"/>
Samanubhāsimhā mā hevaṁ āvuso ariṭṭha avaca mā bhagavantaṁ
abbhācikkhi na hi sādhu bhagavato abbhakkhānaṁ na hi bhagavā evaṁ
vadeyya anekapariyāyena āvuso ariṭṭha antarāyikā dhammā vuttā
bhagavatā alañca pana te paṭisevato antarāyāya appassādā
kāmā vuttā bhagavatā bahudukkhā bahūpāyāsā ādīnavo ettha
bhiyyo aṭṭhikaṅkhalūpamā kāmā vuttā bhagavatā bahudukkhā bahūpāyāsā
ādīnavo ettha bhiyyo .pe. Sappasirūpamā kāmā vuttā bhagavatā
bahudukkhā bahūpāyāsā ādīnavo ettha bhiyyoti evampi kho
bhante ariṭṭho bhikkhu gandhavādhipubbo amhehi samanuyuñjiyamāno
samanuggāhiyamāno samanubhāsiyamāno tadeva pāpakaṁ diṭṭhigataṁ thāmasā
parāmassa abhinivissa voharati evaṁ byā kho ahaṁ āvuso bhagavatā
dhammaṁ desitaṁ ājānāmi yathā yeme antarāyikā dhammā vuttā
bhagavatā te paṭisevato nālaṁ antarāyāyāti yato kho mayaṁ
bhante nāsakkhimhā ariṭṭhaṁ bhikkhuṁ gandhavādhipubbaṁ etasmā pāpakā
diṭṭhigatā vivecetuṁ atha mayaṁ etamatthaṁ bhagavato ārocemāti.
<p n="276"/>Atha kho bhagavā aññataraṁ bhikkhuṁ āmantesi ehi
tvaṁ bhikkhu mama vacanena ariṭṭhaṁ bhikkhuṁ gandhavādhipubbaṁ āmantehi
satthā taṁ āvuso ariṭṭha āmantetīti. <pb ed="P" n="1.132" set="M"/>Evaṁ bhanteti kho so
bhikkhu bhagavato paṭissutvā yena ariṭṭho bhikkhu gandhavādhipubbo
tenupasaṅkami upasaṅkamitvā ariṭṭhaṁ bhikkhuṁ gandhavādhipubbaṁ etadavoca
<pb n="1.265"/>
Satthā taṁ āvuso ariṭṭha āmantetīti. Evamāvusoti kho ariṭṭho
bhikkhu gandhavādhipubbo tassa bhikkhuno paṭissutvā yena bhagavā
tenupasaṅkami upasaṅkamitvā bhagavantaṁ abhivādetvā ekamantaṁ nisīdi.
Ekamantaṁ nisinnaṁ kho ariṭṭhaṁ bhikkhuṁ gandhavādhipubbaṁ bhagavā etadavoca
saccaṁ kira te ariṭṭha evarūpaṁ pāpakaṁ diṭṭhigataṁ uppannaṁ tathāhaṁ
bhagavatā dhammaṁ desitaṁ ājānāmi yathā yeme antarāyikā dhammā
vuttā bhagavatā te paṭisevato nālaṁ antarāyāyāti. Evaṁ byā kho
ahaṁ bhante bhagavatā dhammaṁ desitaṁ ājānāmi yathā yeme antarāyikā
dhammā vuttā bhagavatā te paṭisevato nālaṁ antarāyāyāti.
Kassa kho nāma tvaṁ moghapurisa mayā evaṁ dhammaṁ desitaṁ ājānāsi.
Nanu mayā moghapurisa anekapariyāyena antarāyikā dhammā vuttā
alañca pana te paṭisevato antarāyāya appassādā kāmā
vuttā mayā bahudukkhā bahūpāyāsā ādīnavo ettha bhiyyo
aṭṭhikaṅkhalūpamā kāmā vuttā mayā .... Maṁsapesūpamā kāmā
vuttā mayā .... Tiṇukkūpamā kāmā vuttā mayā .... Aṅgārakāsūpamā
kāmā vuttā mayā .... Supinakūpamā kāmā vuttā mayā ....
Yācitakūpamā kāmā vuttā mayā .... Rukkhaphalūpamā kāmā vuttā
mayā .... Asisūnūpamā kāmā vuttā mayā .... Sattisūlūpamā
kāmā vuttā mayā .... Sappasirūpamā kāmā vuttā mayā bahudukkhā
bahūpāyāsā ādīnavo ettha bhiyyo atha ca pana tvaṁ moghapurisa attanā
<pb n="1.266"/>
Duggahitena amhe ceva abbhācikkhasi attānañca khanasi bahuñca apuññaṁ
pasavasi tañhi te moghapurisa bhavissati dīgharattaṁ ahitāya dukkhāyāti.
Atha kho bhagavā bhikkhū āmantesi taṁ kiṁ maññatha bhikkhave apināyaṁ <note n="1">Po. atha panāyaṁ.</note>
ariṭṭho bhikkhu gandhavādhipubbo usmikatopi imasmiṁ dhammavinayeti.
Kiñhi <note n="2">Po. kiñci siyā.</note> siyā bhante no hetaṁ bhanteti. Evaṁ vutte ariṭṭho
bhikkhu gandhavādhipubbo tuṇhībhūto maṅkubhūto pattakkhandho adhomukho
pajjhāyanto appaṭibhāṇo nisīdi.
<p n="277"/>Atha kho bhagavā ariṭṭhaṁ bhikkhuṁ gandhavādhipubbaṁ tuṇhībhūtaṁ
maṅkubhūtaṁ pattakkhandhaṁ adhomukhaṁ pajjhāyantaṁ appaṭibhāṇaṁ viditvā
ariṭṭhaṁ bhikkhuṁ gandhavādhipubbaṁ etadavoca paññāyissasi kho tvaṁ
moghapurisa etena sakena pāpakena diṭṭhigatena idhāhaṁ bhikkhū paṭipucchissāmīti.
Atha kho bhagavā bhikkhū āmantesi tumhepi me
bhikkhave evaṁ dhammaṁ desitaṁ ājānātha yathāyaṁ ariṭṭho bhikkhu gandhavādhipubbo
attanā duggahite amhe ceva abbhācikkhati attānañca
khanati bahuñca apuññaṁ pasavatīti. No hetaṁ bhante anekapariyāyena
hi no bhante antarāyikā dhammā vuttā bhagavatā alañca pana
te paṭisevato antarāyāya appassādā kāmā vuttā bhagavatā
bahudukkhā bahūpāyāsā ādīnavo ettha bhiyyo aṭṭhikaṅkhalūpamā
kāmā vuttā bhagavatā bahudukkhā bahūpāyāsā ādīnavo ettha
bhiyyo .pe. Sappasirūpamā kāmā vuttā bhagavatā bahudukkhā
<pb n="1.267"/>
Bahūpāyāsā ādīnavo ettha bhiyyoti. Sādhu <note n="1">Sī. Yu. sādhu bhikkhave.</note> kho me tumhe
bhikkhave evaṁ dhammaṁ desitaṁ ājānātha anekapariyāyena hi vo
bhikkhave antarāyikā dhammā vuttā mayā alañca pana te paṭisevato
antarāyāya appassādā kāmā vuttā mayā bahudukkhā
bahūpāyāsā ādīnavo ettha bhiyyo aṭṭhikaṅkhalūpamā kāmā vuttā
mayā bahudukkhā bahūpāyāsā ādīnavo ettha bhiyyo .pe.
Sappasirūpamā kāmā vuttā mayā bahudukkhā bahūpāyāsā ādīnavo
ettha bhiyyo atha ca panāyaṁ ariṭṭho bhikkhu gandhavādhipubbo
attanā duggahitena amhe ceva abbhācikkhati attānañca khanati
bahuñca apuññaṁ pasavati tañhi tassa moghapurisassa bhavissati
dīgharattaṁ ahitāya dukkhāya. So vata bhikkhave aññatreva kāmehi
aññatra kāmasaññāya aññatra kāmavitakkehi kāme paṭisevissatīti
netaṁ ṭhānaṁ vijjati.
<p n="278"/>Idha bhikkhave ekacce moghapurisā dhammaṁ pariyāpuṇanti
suttaṁ geyyaṁ veyyākaraṇaṁ gāthaṁ udānaṁ itivuttakaṁ jātakaṁ abbhūtadhammaṁ
vedallaṁ te taṁ dhammaṁ pariyāpuṇitvā tesaṁ dhammānaṁ paññāya
atthaṁ na upaparikkhanti tesaṁ te dhammā paññāya atthaṁ anupaparikkhataṁ
na nijjhānaṁ khamanti te upārambhānisaṁsā ceva dhammaṁ pariyāpuṇanti
itivādappamokkhānisaṁsā ca yassatthāya dhammaṁ pariyāpuṇanti tañcassa
<pb n="1.268"/>
Atthaṁ nānubhonti tesaṁ te dhammā duggahitā dīgharattaṁ ahitāya
dukkhāya saṁvattanti taṁ kissa hetu duggahitattā bhikkhave dhammānaṁ.
Seyyathāpi bhikkhave puriso alagaddatthiko alagaddagavesī alagaddapariyesanaṁ
caramāno so passeyya mahantaṁ alagaddaṁ tamenaṁ bhoge
vā naṅguṭṭhe vā gaṇheyya tassa so alagaddo paṭinivattitvā
hatthe vā bāhāya vā aññatarasmiṁ vā aṅgapaccaṅge ḍaṁseyya
so tatonidānaṁ <pb ed="P" n="1.134" set="M"/>maraṇaṁ vā niggaccheyya maraṇamattaṁ vā dukkhaṁ
taṁ kissa hetu duggahitattā bhikkhave alagaddassa evameva kho
bhikkhave idhekacce moghapurisā dhammaṁ pariyāpuṇanti suttaṁ geyyaṁ
veyyākaraṇaṁ gāthaṁ udānaṁ itivuttakaṁ jātakaṁ abbhūtadhammaṁ vedallaṁ
te taṁ dhammaṁ pariyāpuṇitvā tesaṁ dhammānaṁ paññāya atthaṁ na
upaparikkhanti tesaṁ te dhammā paññāya atthaṁ anupaparikkhataṁ na
nijjhānaṁ khamanti te upārambhānisaṁsā ceva dhammaṁ pariyāpuṇanti
itivādappamokkhānisaṁsā ca yassatthāya <note n="1">Ma. yassa catthāya.</note> dhammaṁ pariyāpuṇanti tañcassa
atthaṁ nānubhonti tesaṁ te dhammā duggahitā dīgharattaṁ ahitāya
dukkhāya saṁvattanti taṁ kissa hetu duggahitattā bhikkhave dhammānaṁ.
<p n="279"/>Idha pana bhikkhave ekacce kulaputtā dhammaṁ pariyāpuṇanti
suttaṁ geyyaṁ veyyākaraṇaṁ gāthaṁ udānaṁ itivuttakaṁ jātakaṁ abbhūtadhammaṁ
vedallaṁ te taṁ dhammaṁ pariyāpuṇitvā tesaṁ dhammānaṁ paññāya
atthaṁ upaparikkhanti tesaṁ te dhammā paññāya atthaṁ upaparikkhataṁ
<pb n="1.269"/>
Nijjhānaṁ khamanti te na ceva upārambhānisaṁsā dhammaṁ pariyāpuṇanti
na itivādappamokkhānisaṁsā ca yassatthāya dhammaṁ pariyāpuṇanti
tañcassa atthaṁ anubhonti tesaṁ te dhammā sugahitā dīgharattaṁ
hitāya sukhāya saṁvattanti taṁ kissa hetu sugahitattā bhikkhave
dhammānaṁ. Seyyathāpi bhikkhave puriso alagaddatthiko alagaddagavesī
alagaddapariyesanaṁ caramāno so passeyya mahantaṁ alagaddaṁ tamenaṁ
ajapadena daṇḍena suniggahitaṁ niggaṇheyya ajapadena daṇḍena
suniggahitaṁ niggahetvā gīvāyaṁ sugahitaṁ gaṇheyya kiñcāpi so
bhikkhave alagaddo tassa purisassa hatthaṁ vā bāhaṁ vā aññataraṁ
vā aṅgapaccaṅgaṁ bhogehi palivedheyya atha kho so neva tatonidānaṁ
maraṇaṁ vā niggaccheyya maraṇamattaṁ vā dukkhaṁ taṁ kissa hetu
sugahitattā bhikkhave alagaddassa evameva kho bhikkhave idhekacce
kulaputtā dhammaṁ pariyāpuṇanti suttaṁ geyyaṁ veyyākaraṇaṁ gāthaṁ
udānaṁ itivuttakaṁ jātakaṁ abbhūtadhammaṁ vedallaṁ te taṁ dhammaṁ
pariyāpuṇitvā tesaṁ dhammānaṁ paññāya atthaṁ upaparikkhanti tesaṁ
te dhammā paññāya atthaṁ upaparikkhataṁ nijjhānaṁ khamanti te na
ceva upārambhānisaṁsā dhammaṁ pariyāpuṇanti na itivādappamokkhānisaṁsā
ca yassatthāya dhammaṁ pariyāpuṇanti tañcassa atthaṁ anubhonti
tesaṁ te dhammā sugahitā dīgharattaṁ hitāya sukhāya saṁvattanti taṁ
kissa hetu sugahitattā bhikkhave dhammānaṁ. Tasmātiha bhikkhave
<pb n="1.270"/>
Yassa me bhāsitassa atthaṁ ājāneyyātha tathā naṁ dhāreyyātha
yassa ca pana me bhāsitassa atthaṁ na ājāneyyātha ahaṁ vo
tattheva paṭipucchitabbo ye vā panassu viyattā bhikkhū kullūpamaṁ
vo bhikkhave dhammaṁ desissāmi nittharaṇatthāya no gahaṇatthāya taṁ
suṇātha sādhukaṁ manasikarotha bhāsissāmīti. Evaṁ bhanteti kho te
bhikkhū bhagavato paccassosuṁ.
<p n="280"/>Bhagavā etadavoca seyyathāpi bhikkhave puriso
addhānamaggapaṭipanno so passeyya mahantaṁ udakaṇṇavaṁ orimatīraṁ
sāsaṅkaṁ sappaṭibhayaṁ pārimatīraṁ khemaṁ appaṭibhayaṁ na cāssa nāvā
santāraṇī uttarasetu vā apārā pāraṁ gamanāya tassa evamassa
ayaṁ kho mahā udakaṇṇavo orimatīraṁ sāsaṅkaṁ sappaṭibhayaṁ pārimatīraṁ
khemaṁ appaṭibhayaṁ natthi ca nāvā santāraṇī uttarasetu vā apārā
pāraṁ gamanāya yannūnāhaṁ tiṇakaṭṭhasākhāpalāsaṁ saṅkaḍḍhitvā kullaṁ
bandhitvā taṁ kullaṁ nissāya hatthehi ca pādehi ca vāyamamāno
sotthinā pāraṁ uttareyyanti. Atha kho so bhikkhave puriso
tiṇakaṭṭhasākhāpalāsaṁ saṅkaḍḍhitvā kullaṁ bandhitvā taṁ kullaṁ nissāya
hatthehi ca pādehi ca vāyamamāno sotthinā pāraṁ uttareyya tassa <note n="1">Ma. purisassa.</note>
uttiṇṇassa <note n="2">Yu. tiṇṇassa.</note> pāragatassa evamassa bahukāro kho me ayaṁ kullo
imāhaṁ kullaṁ nissāya hatthehi ca pādehi ca vāyamamāno sotthinā
pāraṁ uttiṇṇo yannūnāhaṁ imaṁ kullaṁ sīse <note n="3">Ma. thale vā ussādetvā udake vā  opilāpetvā.</note> vā āropetvā
<pb n="1.271"/>
Khandhe vā paccāropetvā yenakāmaṁ pakkameyyanti. Taṁ kiṁ maññatha
bhikkhave api nu so puriso evaṁkārī tasmiṁ kulle kiccakārī
assāti. No hetaṁ bhante. Kathaṁkārī ca so bhikkhave puriso
tasmiṁ kulle kiccakārī assa. Idha bhikkhave tassa purisassa <note n="1">Yu. tiṇṇassa. Sī. Yu. ussāretvā.</note>
pāragatassa evamassa bahukāro kho me ayaṁ kullo imāhaṁ kullaṁ
nissāya hatthehi ca pādehi ca vāyamamāno sotthinā pāraṁ
uttiṇṇo yannūnāhaṁ imaṁ kullaṁ thale vā ussāpetvā <note n="2">Ma. usasādetvā.</note> udake
vā opilāpetvā yenakāmaṁ pakkameyyanti. Evaṁkārī kho so
bhikkhave puriso tasmiṁ kulle kiccakārī assa. Evameva kho
bhikkhave kullūpamo mayā dhammo desito nittharaṇatthāya no
gahaṇatthāya kullūpamaṁ vo bhikkhave dhammaṁ desitaṁ ājānantehi
dhammāpi vo pahātabbā pageva adhammā.
<p n="281"/>Chayimāni bhikkhave diṭṭhiṭṭhānāni. Katamāni cha.
Idha bhikkhave assutavā puthujjano ariyānaṁ adassāvī ariyadhammassa
akovido ariyadhamme avinīto sappurisānaṁ adassāvī sappurisadhammassa
akovido sappurisadhamme avinīto rūpaṁ etaṁ mama esohamasmi
eso me attāti samanupassati vedanaṁ etaṁ mama esohamasmi
eso me attāti samanupassati saññaṁ etaṁ mama esohamasmi
eso me attāti samanupassati saṅkhāre etaṁ mama esohamasmi
<pb n="1.272"/>
Eso me attāti samanupassati yampidaṁ <note n="1">Po. Ma. yampi taṁ.</note> diṭṭhaṁ sutaṁ mutaṁ viññātaṁ
pattaṁ pariyesitaṁ anuvicaritaṁ manasā tampi etaṁ mama esohamasmi
eso me attāti samanupassati yampidaṁ <note n="2">Po. Ma. yampi taṁ.</note> diṭṭhiṭṭhānaṁ so
loko so attā so pecca bhavissāmi nicco dhuvo sassato
avipariṇāmadhammo <pb ed="P" n="1.136" set="M"/>sassatisamaṁ tatheva ṭhassāmīti tampi etaṁ mama
esohamasmi eso me attāti samanupassati. Sutavā ca kho
bhikkhave ariyasāvako ariyānaṁ dassāvī ariyadhammassa kovido ariyadhamme
suvinīto sappurisānaṁ dassāvī sappurisadhammassa kovido sappurisadhamme
suvinīto rūpaṁ netaṁ mama nesohamasmi na meso attāti samanupassati
vedanaṁ netaṁ mama nesohamasmi na meso attāti samanupassati saññaṁ
netaṁ mama nesohamasmi na meso attāti samanupassati saṅkhāre
netaṁ mama nesohamasmi na meso attāti samanupassati yampidaṁ <note n="3">Po. Ma. yampi taṁ.</note>
diṭṭhaṁ sutaṁ mutaṁ viññātaṁ pattaṁ pariyesitaṁ anuvicaritaṁ manasā tampi
netaṁ mama nesohamasmi na meso attāti samanupassati yampidaṁ <note n="3">Po. Ma. yampi taṁ.</note>
diṭṭhiṭṭhānaṁ so loko so attā so pecca bhavissāmi nicco
dhuvo sassato avipariṇāmadhammo sassatisamaṁ tatheva ṭhassāmīti tampi
netaṁ mama nesohamasmi na meso attāti samanupassati so evaṁ
samanupassanto asati na paritassatīti.
<p n="282"/>Evaṁ vutte aññataro bhikkhu bhagavantaṁ etadavoca
siyā nu kho bhante bahiddhā asati paritassanāti. Siyā bhikkhūti
<pb n="1.273"/>
Bhagavā avoca idha bhikkhu ekaccassa evaṁ hoti ahu vata me
taṁ vata me natthi siyā vata me taṁ vatāhaṁ na labhāmīti so
socati kilamati paridevati urattāḷiṁ kandati sammohaṁ āpajjati
evaṁ kho bhikkhu bahiddhā asati paritassanā hotīti. Siyā pana
bhante bahiddhā asati aparitassanāti. Siyā bhikkhūti bhagavā avoca
idha bhikkhu ekaccassa na evaṁ hoti ahu vata me taṁ vata me
natthi siyā vata me taṁ vatāhaṁ na labhāmīti so na socati na
kilamati na paridevati na urattāḷiṁ kandati na sammohaṁ āpajjati
evaṁ kho bhikkhu bahiddhā asati aparitassanā hotīti. Siyā nu
kho bhante ajjhattaṁ asati paritassanāti. Siyā bhikkhūti bhagavā
avoca idha bhikkhu ekaccassa evaṁ diṭṭhi hoti so loko so
attā so pecca bhavissāmi nicco dhuvo sassato avipariṇāmadhammo
sassatisamaṁ tatheva ṭhassāmīti so suṇāti tathāgatassa vā
tathāgatasāvakassa vā sabbesaṁ diṭṭhiṭṭhānādhiṭṭhānapariyuṭṭhānābhinivesānusayānaṁ
samugghātāya sabbasaṅkhārasamathāya sabbūpadhipaṭinissaggāya
taṇhakkhayāya virāgāya nirodhāya nibbānāya dhammaṁ desentassa.
Tassevaṁ <pb ed="P" n="1.137" set="M"/>hoti ucchijjissāmi nāmassu vinassissāmi nāmassu nassu
nāma bhavissāmīti so socati kilamati paridevati urattāḷiṁ kandati
sammohaṁ āpajjati evaṁ kho bhikkhu ajjhattaṁ asati paritassanā
hotīti. Siyā <note n="1">Po. siyā nukho bhante.</note> pana bhante ajjhattaṁ asati aparitassanāti. Siyā
<pb n="1.274"/>
Bhikkhūti bhagavā avoca idha bhikkhave ekaccassa na evaṁ diṭṭhi hoti
so loko so attā so pecca bhavissāmi nicco dhuvo sassato
avipariṇāmadhammo sassatisamaṁ tatheva ṭhassāmīti so suṇāti
tathāgatassa vā tathāgatasāvakassa vā sabbesaṁ
diṭṭhiṭṭhānādhiṭṭhānapariyuṭṭhānābhinivesānusayānaṁ samugghātāya sabbasaṅkhārasamathāya
sabbūpadhipaṭinissaggāya taṇhakkhayāya virāgāya nirodhāya nibbānāya dhammaṁ
desentassa. Tassa na evaṁ hoti ucchijjissāmi nāmassu
vinassissāmi nāmassu nassu nāma bhavissāmīti so na socati na
kilamati na paridevati na urattāḷiṁ kandati na sammohaṁ āpajjati
evaṁ kho bhikkhu ajjhattaṁ asati aparitassanā hoti.
<p n="283"/>Taṁ <note n="1">Po. tañca bhikkhave.</note> bhikkhave pariggahaṁ pariggaṇheyyātha yvāssa <note n="2">Po. yavāssu pariggaho.</note> pariggaho
nicco dhuvo sassato avipariṇāmadhammo sassatisamaṁ tatheva tiṭṭheyya <note n="3">Po. tiṭṭheyyāti. </note>
passatha no tumhe bhikkhave taṁ pariggahaṁ yvāssa <note n="2">Po. yavāssu pariggaho.</note> pariggaho nicco
dhuvo sassato avipariṇāmadhammo sassatisamaṁ tatheva tiṭṭheyyāti.
No hetaṁ bhante. Sādhu bhikkhave ahampi kho taṁ bhikkhave pariggahaṁ
na samanupassāmi yvāssa <note n="2">Po. yavāssu pariggaho.</note> pariggaho nicco dhuvo sassato avipariṇāmadhammo
sassatisamaṁ tatheva tiṭṭheyya. Taṁ bhikkhave attavādupādānaṁ
upādiyetha yassa <note n="4">Sī. Yu. yaṁ assa.</note> attavādupādānaṁ upādiyato na uppajjeyyuṁ
sokaparidevadukkhadomanassupāyāsā passatha no tumhe bhikkhave taṁ
<pb n="1.275"/>
Attavādupādānaṁ yassa attavādupādānaṁ upādiyato na uppajjeyyuṁ
sokaparidevadukkhadomanassupāyāsāti. No hetaṁ bhante. Sādhu
bhikkhave ahampi kho taṁ bhikkhave attavādupādānaṁ na samanupassāmi
yassa attavādupādānaṁ upādiyato na uppajjeyyuṁ sokaparidevadukkha-
domanassupāyāsā. Taṁ bhikkhave diṭṭhinissayaṁ nissayetha yassa diṭṭhinissayaṁ
nissayato na uppajjeyyuṁ sokaparidevadukkhadomanassupāyāsā
passatha no tumhe bhikkhave taṁ diṭṭhinissayaṁ yassa diṭṭhinissayaṁ nissayato
na uppajjeyyuṁ sokaparidevadukkhadomanassupāyāsāti. No hetaṁ
bhante. Sādhu bhikkhave ahampi kho taṁ bhikkhave diṭṭhinissayaṁ
na samanupassāmi yassa diṭṭhinissayaṁ <pb ed="P" n="1.138" set="M"/>nissayato na uppajjeyyuṁ
sokaparidevadukkhadomanassupāyāsā.
<p n="284"/>Attani vā bhikkhave sati attaniyaṁ meti assāti.
Evaṁ bhante. Attaniye vā bhikkhave sati attā meti assāti.
Evaṁ bhante. Attani ca bhikkhave attaniye <note n="1">Po. attaniyeva saccato thetato ca.</note> ca saccato thetato
anupalabbhiyamāne yampidaṁ <note n="2">Po. Ma. yampitaṁ. </note> diṭṭhiṭṭhānaṁ so loko so attā so
pecca bhavissāmi nicco dhuvo sassato avipariṇāmadhammo sassatisamaṁ
tatheva ṭhassāmīti nanāyaṁ bhikkhave kevalo paripūro bāladhammoti.
Kiñhi no siyā bhante kevalo hi <note n="3">Sī. Yu. ayaṁ pāṭho natthi.</note> bhante <note n="4">Sī. Yu. ayaṁ pāṭho natthi.</note> paripūro bāladhammoti.
Taṁ kiṁ maññatha bhikkhave rūpaṁ niccaṁ vā aniccaṁ vāti. Aniccaṁ
<pb n="1.276"/>
Bhante. Yampanāniccaṁ dukkhaṁ vā taṁ sukhaṁ vāti. Dukkhaṁ bhante.
Yampanāniccaṁ dukkhaṁ vipariṇāmadhammaṁ kallaṁ nu taṁ samanupassituṁ etaṁ
mama esohamasmi eso me attāti. No hetaṁ bhante. Taṁ
kiṁ maññatha bhikkhave vedanā .pe. Saññā ... Saṅkhārā ... Viññāṇaṁ
niccaṁ vā aniccaṁ vāti. Aniccaṁ bhante. Yampanāniccaṁ dukkhaṁ
vā taṁ sukhaṁ vāti. Dukkhaṁ bhante. Yampanāniccaṁ dukkhaṁ vipariṇāmadhammaṁ
kallaṁ nu taṁ samanupassituṁ etaṁ mama esohamasmi eso me attāti.
No hetaṁ bhante. Tasmātiha bhikkhave yaṅkiñci rūpaṁ atītānāgatapaccuppannaṁ
ajjhattaṁ vā bahiddhā <pb ed="P" n="1.139" set="M"/>vā oḷārikaṁ vā sukhumaṁ vā
hīnaṁ vā paṇītaṁ vā yaṁ dūre santike vā sabbaṁ rūpaṁ netaṁ mama
nesohamasmi na meso attāti evametaṁ yathābhūtaṁ sammappaññāya
daṭṭhabbaṁ. Yākāci vedanā .pe. Yākāci saññā ... Yekeci
saṅkhārā ... Yaṅkiñci viññāṇaṁ atītānāgatapaccuppannaṁ ajjhattaṁ
vā bahiddhā vā oḷārikaṁ vā sukhumaṁ vā hīnaṁ vā paṇītaṁ vā
yaṁ dūre santike vā sabbaṁ viññāṇaṁ netaṁ mama nesohamasmi
na meso attāti evametaṁ yathābhūtaṁ sammappaññāya daṭṭhabbaṁ.
<p n="285"/>Evaṁ passaṁ bhikkhave sutavā ariyasāvako rūpasmiṁpi
nibbindati vedanāyapi nibbindati saññāyapi nibbindati saṅkhāresupi <note n="1">Sī. Ma. Yu. pañcasu ṭhānesu pisaddo na dissati.</note>
nibbindati viññāṇasmiṁpi nibbindati nibbindaṁ <note n="2">Ma. nibbidā.</note> virajjati virāgā
<pb n="1.277"/>
Vimuccati vimuttasmiṁ vimuttamiti ñāṇaṁ hoti khīṇā jāti vusitaṁ
brahmacariyaṁ kataṁ karaṇīyaṁ nāparaṁ itthattāyāti pajānātīti <note n="1">Po. Ma. itisaddo natthi.</note>. Ayaṁ
vuccati bhikkhave bhikkhu ukkhittapaligho itipi saṅkiṇṇaparikkho
itipi abbhūḷhesiko itipi niraggaḷo itipi ariyo pannaddhajo
pannabhāro visaṁyutto itipi. Kathañca bhikkhave bhikkhu ukkhittapaligho
hoti. Idha bhikkhave bhikkhuno avijjā pahīnā hoti ucchinnamūlā
tālāvatthukatā anabhāvaṅgatā āyatiṁ anuppādadhammā evaṁ kho bhikkhave
bhikkhu ukkhittapaligho hoti. Kathañca bhikkhave bhikkhu saṅkiṇṇaparikkho
hoti. Idha bhikkhave bhikkhuno ponobbhaviko jātisaṅkhāro
pahīno hoti ucchinnamūlo tālāvatthukato anabhāvaṅgato āyatiṁ
anuppādadhammo evaṁ kho bhikkhave bhikkhu saṅkiṇṇaparikkho hoti.
Kathañca bhikkhave bhikkhu abbhūḷhesiko hoti. Idha bhikkhave bhikkhuno
taṇhā pahīnā hoti ucchinnamūlā tālāvatthukatā anabhāvaṅgatā
āyatiṁ anuppādadhammā evaṁ kho bhikkhave bhikkhu abbhūḷhesiko
hoti. Kathañca bhikkhave bhikkhu niraggaḷo hoti. Idha bhikkhave
bhikkhuno pañcorambhāgiyāni saññojanāni pahīnāni honti ucchinnamūlāni
tālāvatthukatāni anabhāvaṅgatāni āyatiṁ anuppādadhammāni
evaṁ kho bhikkhave bhikkhu niraggaḷo hoti. Kathañca bhikkhave bhikkhu
ariyo pannaddhajo pannabhāro visaṁyutto hoti. Idha bhikkhave
bhikkhuno asmimāno pahīno hoti ucchinnamūlo tālāvatthukato
<pb n="1.278"/>
Anabhāvaṅgato āyatiṁ anuppādadhammo <pb ed="P" n="1.140" set="M"/>evaṁ kho bhikkhave bhikkhu
ariyo pannaddhajo pannabhāro visaṁyutto hoti.
<p n="286"/>Evaṁ vimuttacittaṁ kho bhikkhave bhikkhuṁ saindā devā
sabrahmakā sapajāpatikā anvesantā nādhigacchanti idaṁ nissitaṁ
tathāgatassa viññāṇanti taṁ kissa hetu diṭṭhevāhaṁ bhikkhave dhamme
tathāgataṁ ananuvajjoti <note n="1">Ma. ananuvijjo. Yu. ananuvejjoti vadāmi.</note> vadāmi. Evaṁvādiṁ kho maṁ bhikkhave evamakkhāyiṁ
eke samaṇabrāhmaṇā asatā tucchā musā abhūtena abbhācikkhanti
venayiko samaṇo gotamo sato sattassa ucchedaṁ vināsaṁ vibhavaṁ
paññāpetīti. Yathā cāhaṁ bhikkhave na yathā cāhaṁ na vadāmi
tathā maṁ te bhonto samaṇabrāhmaṇā asatā tucchā musā
abhūtena abbhācikkhanti venayiko samaṇo gotamo sato sattassa
ucchedaṁ vināsaṁ vibhavaṁ paññāpetīti. Pubbe cāhaṁ bhikkhave etarahi
ca dukkhañceva paññāpemi dukkhassa ca nirodhaṁ. Tatra ce bhikkhave
pare tathāgataṁ akkosanti paribhāsanti rosenti vihesenti ghaṭṭenti <note n="2">Sī. Ma. Yu. vihesenti ghaṭṭentīti  ime pāṭhā na dissanti.</note>
tatra bhikkhave tathāgatassa na hoti āghāto na appaccayo na
cetaso anabhinandi <note n="3">Sī. Ma. Yu. anabhiraddhi.</note>. Tatra ce bhikkhave pare tathāgataṁ sakkaronti
garukaronti mānenti pūjenti tatra bhikkhave tathāgatassa na hoti
ānando na somanassaṁ <note n="4">Ma. Yu. nasaddo dissati.</note> cetaso ubbilāvitattaṁ. Tatra ce bhikkhave
<pb n="1.279"/>
Pare tathāgataṁ sakkaronti garukaronti mānenti pūjenti tatra bhikkhave
tathāgatassa evaṁ hoti yaṁ kho idaṁ pubbe pariññātaṁ tattha me
evarūpā kārā karīyantīti.
<p n="287"/>Tasmātiha bhikkhave tumhe cepi pare akkoseyyuṁ
paribhāseyyuṁ roseyyuṁ viheseyyuṁ ghaṭṭeyyuṁ <note n="1">Ma. ghaṭṭeyyunti pāṭho natthi. Yu. viheseyyuṁ ghaṭṭeyyunti ime pāṭhā na  disasanti.</note> tatra tumhehi na āghāto
na appaccayo na cetaso abhinandi <note n="2">Sī. Ma. Yu. anabhiraddhi.</note> karaṇīyā. Tasmātiha bhikkhave
tumhe cepi pare sakkareyyuṁ garukareyyuṁ māneyyuṁ pūjeyyuṁ tatra
tumhehi na ānando na somanassaṁ na cetaso ubbilāvitattaṁ
karaṇīyaṁ. Tasmātiha bhikkhave tumhe cepi pare sakkareyyuṁ garukareyyuṁ
māneyyuṁ pūjeyyuṁ tatra tumhākaṁ evamassa yaṁ kho idaṁ pubbe
pariññātaṁ tattha no <note n="3">Po. Ma. me.</note> evarūpā kārā karīyantīti. Tasmātiha
bhikkhave yaṁ na tumhākaṁ taṁ pajahatha taṁ vo pahīnaṁ dīgharattaṁ hitāya
sukhāya bhavissati. Kiñca bhikkhave na tumhākaṁ rūpaṁ bhikkhave na
tumhākaṁ taṁ pajahatha taṁ vo pahīnaṁ dīgharattaṁ hitāya sukhāya bhavissati.
Vedanā bhikkhave na tumhākaṁ <pb ed="P" n="1.141" set="M"/>taṁ pajahatha sā vo pahīnā dīgharattaṁ
hitāya sukhāya bhavissati. Saññā bhikkhave na tumhākaṁ taṁ pajahatha
sā vo pahīnā dīgharattaṁ hitāya sukhāya bhavissati. Saṅkhārā bhikkhave
na tumhākaṁ te pajahatha te vo pahīnā dīgharattaṁ hitāya sukhāya
bhavissanti. Viññāṇaṁ bhikkhave na tumhākaṁ taṁ pajahatha taṁ vo
pahīnaṁ dīgharattaṁ hitāya sukhāya bhavissati. Taṁ kiṁ maññatha bhikkhave
<pb n="1.280"/>
Yaṁ imasmiṁ jetavane tiṇakaṭṭhasākhāpalāsaṁ taṁ jano hareyya vā
ḍaheyya vā yathāpaccayaṁ vā kareyya api nu tumhākaṁ evamassa
amhe jano harati vā ḍahati vā yathāpaccayaṁ vā karotīti. No
hetaṁ bhante taṁ kissa hetu na hi no etaṁ bhante attā
vā attaniyaṁ vāti. Evameva kho bhikkhave yaṁ na tumhākaṁ taṁ
pajahatha taṁ vo pahīnaṁ dīgharattaṁ hitāya sukhāya bhavissati. Kiñca
bhikkhave na tumhākaṁ rūpaṁ bhikkhave na tumhākaṁ taṁ pajahatha taṁ
vo pahīnaṁ dīgharattaṁ hitāya sukhāya bhavissati. Vedanā bhikkhave .pe.
Saññā bhikkhave .pe. Saṅkhārā bhikkhave .pe. Viññāṇaṁ
bhikkhave na tumhākaṁ taṁ pajahatha taṁ vo pahīnaṁ dīgharattaṁ hitāya
sukhāya bhavissati.
<p n="288"/>Evaṁ svākkhāto bhikkhave mayā dhammo uttāno
vivaṭo pakāsito chinnapilotiko evaṁ svākkhāte bhikkhave mayā
dhamme uttāne vivaṭe pakāsite chinnapilotike ye te bhikkhū
arahanto khīṇāsavā vusitavanto katakaraṇīyā ohitabhārā anuppattasadatthā
parikkhīṇabhavasaññojanā sammadaññāvimuttā vaṭṭantesaṁ natthi
paññāpanāya. Evaṁ svākkhāto bhikkhave mayā dhammo uttāno
vivaṭo pakāsito chinnapilotiko evaṁ svākkhāte bhikkhave mayā
dhamme uttāne vivaṭe pakāsite chinnapilotike yesaṁ bhikkhūnaṁ
pañcorambhāgiyāni saññojanāni pahīnāni sabbe te opapātikā
<pb n="1.281"/>
Tattha parinibbāyino anāvattidhammā tasmā lokā. Evaṁ svākkhāto
bhikkhave mayā dhammo uttāno vivaṭo pakāsito chinnapilotiko
evaṁ svākkhāte bhikkhave mayā dhamme uttāne vivaṭe pakāsite
chinnapilotike yesaṁ bhikkhūnaṁ tīṇi saññojanāni pahīnāni rāgadosamohatanubhūtā
sabbe te sakadāgāmino sakideva imaṁ lokaṁ āgantvā
dukkhassantaṁ karissanti. Evaṁ svākkhāto bhikkhave mayā dhammo
uttāno vivaṭo pakāsito chinnapilotiko evaṁ svākkhāte bhikkhave
mayā dhamme uttāne vivaṭe pakāsite chinnapilotike yesaṁ bhikkhūnaṁ
tīṇi saññojanāni pahīnāni sabbe te sotāpannā avinipātadhammā
niyatā sambodhiparāyanā. Evaṁ svākkhāto bhikkhave mayā dhammo
uttāno vivaṭo pakāsito chinnapilotiko evaṁ svākkhāte bhikkhave
mayā dhamme uttāne vivaṭe pakāsite chinnapilotike ye te bhikkhū
dhammānusārino saddhānusārino sabbe te sambodhiparāyanā. Evaṁ
svākkhāto bhikkhave mayā dhammo uttāno vivaṭo pakāsito chinnapilotiko
evaṁ svākkhāte bhikkhave mayā dhamme uttāne vivaṭe
pakāsite chinnapilotike yesaṁ mayi saddhāmattaṁ pemamattaṁ sabbe
te saggaparāyanāti.
Idamavocabhagavā attamanā te bhikkhū bhagavato bhāsitaṁ abhinandunti.
Alagaddūpamasuttaṁ niṭṭhitaṁ dutiyaṁ.
</xml>