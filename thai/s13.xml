<xml src="s13.xml">
<pgroup id="s13"/>
<readunit id="s13">2. abhisamayasaṃyuttaṃ</readunit>
<p rend="subhead" sid="1">1, nakhasikhāsuttaṃ</p>
<pb n="2.162"/>
Abhisamayavaggo dasamo
<p n="311"/>Evamme sutaṁ ekaṁ samayaṁ bhagavā sāvatthiyaṁ viharati
jetavane anāthapiṇḍikassa ārāme. Atha kho bhagavā parittaṁ
nakhasikhāya paṁsuṁ āropetvā bhikkhū āmantesi taṁ kiṁ maññatha
bhikkhave katamaṁ nu kho bahutaraṁ yo cāyaṁ <note n="1">Ma. vāyaṁ.</note> mayā paritto nakhasikhāya
paṁsu āropito ayaṁ ca <note n="2">Ma. Yu. vā.</note> mahāpaṭhavīti. Etadeva bhante bahutaraṁ
yadidaṁ mahāpaṭhavī appamattako bhagavatā paritto nakhasikhāya paṁsu
āropito neva satimaṁ kalaṁ upeti na sahassimaṁ kalaṁ upeti na
satasahassimaṁ kalaṁ upeti mahāpaṭhaviṁ upanidhāya bhagavatā paritto
nakhasikhāya paṁsu āropitoti.
<p n="312"/>Evameva kho bhikkhave ariyasāvakassa diṭṭhisampannassa
puggalassa abhisametāvino etadeva bahutaraṁ dukkhaṁ yadidaṁ parikkhīṇaṁ
pariyādinnaṁ <pb ed="P" n="2.134" set="S"/>appamattakaṁ avasiṭṭhaṁ neva satimaṁ kalaṁ upeti na
sahassimaṁ kalaṁ upeti na satasahassimaṁ kalaṁ upeti purimaṁ dukkhakkhandhaṁ
parikkhīṇaṁ pariyādinnaṁ upanidhāya yadidaṁ sattakkhattuparamatā. Evaṁ
mahatthiyo kho bhikkhave dhammābhisamayo evaṁ mahatthiyo dhammacakkhupaṭilābhoti.
Paṭhamaṁ.
<p rend="subhead" sid="2">2, pokkharaṇīsuttaṃ</p>
<p n="313"/>Sāvatthiyaṁ viharati ... Tatra kho bhagavā ... Seyyathāpi
bhikkhave pokkharaṇī paññāsayojanā <note n="3">Ma. Yu. paññāsayojanāni. evamuparipi.</note> āyāmena paññāsayojanā vitthārena
<pb n="2.163"/>
Paññāsayojanā ubbedhena puṇṇā udakassa samatittikā
kākapeyyā tato puriso kusaggena udakaṁ uddhareyya. Taṁ kiṁ
maññatha bhikkhave katamaṁ nu kho bahutaraṁ yaṁ vā kusaggena udakaṁ
ubbhataṁ yaṁ vā pokkharaṇiyā udakanti. Etadeva bhante bahutaraṁ
yadidaṁ pokkharaṇiyā udakaṁ appamattakaṁ kusaggena udakaṁ ubbhataṁ
neva satimaṁ kalaṁ upeti na sahassimaṁ kalaṁ upeti na satasahassimaṁ kalaṁ
upeti pokkharaṇiyā udakaṁ upanidhāya kusaggena udakaṁ ubbhatanti.
<p n="314"/>Evameva kho bhikkhave ariyasāvakassa diṭṭhisampannassa
puggalassa abhisametāvino etadeva bahutaraṁ dukkhaṁ yadidaṁ parikkhīṇaṁ
pariyādinnaṁ appamattakaṁ avasiṭṭhaṁ neva satimaṁ kalaṁ upeti na
sahassimaṁ kalaṁ upeti na satasahassimaṁ kalaṁ upeti purimaṁ dukkhakkhandhaṁ
parikkhīṇaṁ pariyādinnaṁ upanidhāya yadidaṁ sattakkhattuparamatā. Evaṁ
mahatthiyo kho bhikkhave dhammābhisamayo evaṁ mahatthiyo dhammacakkhupaṭilābhoti.
Dutiyaṁ.
<p rend="subhead" sid="3">3, sambhejjaudakasuttaṃ</p>
<p n="315"/>Sāvatthiyaṁ viharati ... Tatra kho bhagavā ... Seyyathāpi
bhikkhave yatthimā mahānadiyo saṁsandanti samenti seyyathīdaṁ gaṅgā yamunā
aciravatī sarabhū mahī tato puriso dve vā tīṇi vā
udakaphusitāni uddhareyya. Taṁ kiṁ maññatha bhikkhave katamaṁ nu kho
bahutaraṁ yāni vā dve vā tīṇi vā udakaphusitāni ubbhatāni yaṁ
vā sambhejjaudakanti. Etadeva bhante bahutaraṁ yadidaṁ sambhejjaudakaṁ
<pb n="2.164"/>
Appamattakāni dve vā tīṇi vā udakaphusitāni ubbhatāni neva
satimaṁ kalaṁ upenti na sahassimaṁ kalaṁ upenti na satasahassimaṁ kalaṁ
upenti sambhejjaudakaṁ upanidhāya dve vā tīṇi vā udakaphusitāni
ubbhatānīti.
<p n="316"/>Evameva kho bhikkhave .pe. Evaṁ mahatthiyo dhammacakkhu-
paṭilābhoti. Tatiyaṁ.
<p rend="subhead" sid="4">4, dutiyasambhejjaudakasuttaṃ</p>
<p n="317"/>Sāvatthiyaṁ viharati ... Tatra kho bhagavā ... Seyyathāpi
bhikkhave yatthimā mahānadiyo saṁsandanti samenti seyyathīdaṁ gaṅgā yamunā
aciravatī sarabhū mahī taṁ udakaṁ parikkhayaṁ pariyādānaṁ gaccheyya ṭhapetvā
dve vā tīṇi vā udakaphusitāni. Taṁ kiṁ maññatha bhikkhave katamaṁ
nu kho bahutaraṁ yaṁ vā sambhejjaudakaṁ parikkhīṇaṁ pariyādinnaṁ yāni
vā dve vā tīṇi vā udakaphusitāni avasiṭṭhānīti. Etadeva
bhante bahutaraṁ sambhejjaudakaṁ yadidaṁ parikkhīṇaṁ pariyādinnaṁ
appamattakāni dve vā tīṇi vā udakaphusitāni avasiṭṭhāni neva
satimaṁ kalaṁ upenti na sahassimaṁ kalaṁ upenti na satasahassimaṁ kalaṁ
upenti sambhejjaudakaṁ parikkhīṇaṁ pariyādinnaṁ upanidhāya dve vā
tīṇi vā udakaphusitāni avasiṭṭhānīti.
<p n="318"/>Evameva kho bhikkhave .pe. Evaṁ mahatthiyo dhammacakkhu-
paṭilābhoti. Catutthaṁ.
<p rend="subhead" sid="5">5, pathavīsuttaṃ</p>
<p n="319"/>Sāvatthiyaṁ viharati ... Tatra kho bhagavā ... Seyyathāpi
bhikkhave
<pb n="2.165"/>
Puriso mahāpaṭhaviyā satta kolaṭṭhimattiyo guḷikā upanikkhipeyya.
Taṁ kiṁ maññatha bhikkhave katamaṁ nu kho bahutaraṁ yā vā satta
kolaṭṭhimattiyo guḷikā upanikkhittā yā vā mahāpaṭhavīti. Etadeva
bhante bahutaraṁ yadidaṁ mahāpaṭhavī appamattikā satta kolaṭṭhimattiyo
guḷikā upanikkhittā neva satimaṁ kalaṁ upenti na sahassimaṁ kalaṁ
upenti na satasahassimaṁ kalaṁ upenti mahāpaṭhaviṁ upanidhāya satta
kolaṭṭhimattiyo guḷikā upanikkhittāti.
<p n="320"/>Evameva kho bhikkhave .pe. Evaṁ mahatthiyo dhammacakkhu-
paṭilābhoti. Pañcamaṁ.
<p rend="subhead" sid="6">6, dutiyapathavīsuttaṃ</p>
<p n="321"/>Sāvatthiyaṁ viharati ... Tatra kho bhagavā ... Seyyathāpi
bhikkhave mahāpaṭhavī parikkhayaṁ pariyādānaṁ gaccheyya ṭhapetvā satta
kolaṭṭhimattiyo guḷikā. Taṁ kiṁ maññatha bhikkhave katamaṁ nu kho bahutaraṁ
yaṁ vā mahāpaṭhaviyā parikkhīṇaṁ pariyādinnaṁ yā vā satta kolaṭṭhimattiyo
guḷikā avasiṭṭhāti. Etadeva bhante bahutaraṁ mahāpaṭhaviyā
yadidaṁ parikkhīṇaṁ pariyādinnaṁ appamattikā satta kolaṭṭhimattiyo
guḷikā avasiṭṭhā neva satimaṁ kalaṁ upenti na sahassimaṁ kalaṁ upenti
na satasahassimaṁ kalaṁ upenti mahāpaṭhaviyā parikkhīṇaṁ pariyādinnaṁ
upanidhāya satta kolaṭṭhimattiyo guḷikā avasiṭṭhāti.
<p n="322"/>Evameva kho bhikkhave .pe. Evaṁ mahatthiyo dhammacakkhu-
paṭilābhoti. Chaṭṭhaṁ.
<pb n="2.166"/>
<p rend="subhead" sid="7">7, samuddasuttaṃ</p>
<p n="323"/>Sāvatthiyaṁ viharati ... Tatra kho bhagavā ... Seyyathāpi
bhikkhave puriso mahāsamuddā <note n="1">Ma. Yu. mahāsamuddato.</note> dve vā tīṇi vā udakaphusitāni uddhareyya.
Taṁ kiṁ maññatha bhikkhave katamaṁ nu kho bahutaraṁ yāni vā dve vā
tīṇi vā udakaphusitāni ubbhatāni yaṁ vā mahāsamudde udakanti.
Etadeva bhante bahutaraṁ yadidaṁ mahāsamudde udakaṁ appamattakāni
dve vā tīṇi vā udakaphusitāni ubbhatāni neva satimaṁ kalaṁ upenti
na sahassimaṁ kalaṁ upenti na satasahassimaṁ kalaṁ upenti mahāsamudde
udakaṁ upanidhāya dve vā tīṇi vā udakaphusitāni ubbhatānīti.
<p n="324"/>Evameva kho bhikkhave .pe. Evaṁ mahatthiyo dhammacakkhu-
paṭilābhoti. Sattamaṁ.
<p rend="subhead" sid="8">8, dutiyasamuddasuttaṃ</p>
<p n="325"/>Sāvatthiyaṁ viharati ... Tatra kho bhagavā ... Seyyathāpi
bhikkhave mahāsamuddo parikkhayaṁ pariyādānaṁ gaccheyya ṭhapetvā dve vā
tīṇi vā udakaphusitāni. Taṁ kiṁ maññatha bhikkhave katamaṁ nu kho bahutaraṁ
yaṁ vā mahāsamudde udakaṁ parikkhīṇaṁ pariyādinnaṁ yāni vā dve vā
tīṇi vā udakaphusitāni avasiṭṭhānīti. Etadeva bhante bahutaraṁ
mahāsamudde udakaṁ yadidaṁ parikkhīṇaṁ pariyādinnaṁ appamattakāni
dve vā tīṇi vā udakaphusitāni avasiṭṭhāni neva satimaṁ kalaṁ
upenti na sahassimaṁ kalaṁ upenti na satasahassimaṁ kalaṁ upenti
mahāsamudde udakaṁ parikkhīṇaṁ pariyādinnaṁ upanidhāya dve vā tīṇi
vā udakaphusitāni avasiṭṭhānīti.
<pb n="2.167"/>
<p n="326"/>Evameva kho bhikkhave .pe. Evaṁ mahatthiyo dhammacakkhu-
paṭilābhoti. Aṭṭhamaṁ.
<p rend="subhead" sid="9">9, pabbatasuttaṃ</p>
<p n="327"/>Sāvatthiyaṁ viharati ... Tatra kho bhagavā ... Seyyathāpi
bhikkhave puriso himavato pabbatarājassa satta sāsapamattiyo pāsāṇasakkharā
upanikkhipeyya. Taṁ kiṁ maññatha bhikkhave katamaṁ nu kho bahutaraṁ yā
vā satta sāsapamattiyo pāsāṇasakkharā upanikkhittā yo vā himavā
pabbatarājāti. Etadeva bhante bahutaraṁ <pb ed="P" n="2.138" set="S"/>yadidaṁ himavā pabbatarājā
appamattikā satta sāsapamattiyo pāsāṇasakkharā upanikkhittā neva
satimaṁ kalaṁ upenti na sahassimaṁ kalaṁ upenti na satasahassimaṁ kalaṁ
upenti himavantaṁ pabbatarājānaṁ upanidhāya satta sāsapamattiyo
pāsāṇasakkharā upanikkhittāti.
<p n="328"/>Evameva kho bhikkhave .pe. Evaṁ mahatthiyo dhammacakkhu-
paṭilābhoti. Navamaṁ.
<p rend="subhead" sid="10">10, dutiyapabbatasuttaṃ</p>
<p n="329"/>Sāvatthiyaṁ viharati ... Tatra kho bhagavā ... Seyyathāpi
bhikkhave himavā pabbatarājā parikkhayaṁ pariyādānaṁ gaccheyya ṭhapetvā satta
sāsapamattiyo pāsāṇasakkharā. Taṁ kiṁ maññatha bhikkhave katamaṁ
nu kho bahutaraṁ yaṁ vā himavato pabbatarājassa parikkhīṇaṁ pariyādinnaṁ
yā vā satta sāsapamattiyo pāsāṇasakkharā avasiṭṭhāti. Etadeva
bhante bahutaraṁ himavato pabbatarājassa yadidaṁ parikkhīṇaṁ pariyādinnaṁ
appamattikā satta sāsapamattiyo pāsāṇasakkharā avasiṭṭhā neva
<pb n="2.168"/>
Satimaṁ kalaṁ upenti na sahassimaṁ kalaṁ upenti na satasahassimaṁ kalaṁ
upenti himavato pabbatarājassa parikkhīṇaṁ pariyādinnaṁ upanidhāya
satta sāsapamattiyo pāsāṇasakkharā avasiṭṭhāti.
<p n="330"/>Evameva kho bhikkhave ariyasāvakassa diṭṭhisampannassa
puggalassa abhisametāvino etadeva bahutaraṁ dukkhaṁ yadidaṁ parikkhīṇaṁ
pariyādinnaṁ appamattakaṁ avasiṭṭhaṁ neva satimaṁ kalaṁ upeti na
sahassimaṁ kalaṁ upeti na satasahassimaṁ kalaṁ upeti purimaṁ dukkhakkhandhaṁ
parikkhīṇaṁ pariyādinnaṁ upanidhāya yadidaṁ sattakkhattuparamatā. Evaṁ
mahatthiyo kho bhikkhave dhammābhisamayo evaṁ mahatthiyo dhammacakkhupaṭilābhoti.
Dasamaṁ.
<p rend="subhead" sid="11">11, tatiyapabbatasuttaṃ</p>
<p n="331"/>Sāvatthiyaṁ viharati ... Tatra kho bhagavā ... Seyyathāpi
bhikkhave puriso sinerussa pabbatarājassa satta muggamattiyo pāsāṇasakkharā
upanikkhipeyya. Taṁ kiṁ maññatha bhikkhave katamaṁ nu kho bahutaraṁ yā
vā satta muggamattiyo pāsāṇasakkharā upanikkhittā yo vā sineru
pabbatarājāti. Etadeva bhante bahutaraṁ yadidaṁ sineru pabbatarājā
appamattikā satta muggamattiyo pāsāṇasakkharā upanikkhittā neva
satimaṁ kalaṁ upenti na sahassimaṁ kalaṁ upenti na satasahassimaṁ kalaṁ
upenti sineruṁ pabbatarājānaṁ upanidhāya satta muggamattiyo
pāsāṇasakkharā upanikkhittāti.
<p n="332"/>Evameva kho bhikkhave ariyasāvakassa diṭṭhisampannassa
<pb n="2.169"/>
Puggalassa adhigamaṁ upanidhāya aññatitthiyasamaṇabrāhmaṇaparibbājakānaṁ
adhigamo neva satimaṁ kalaṁ upeti na sahassimaṁ kalaṁ upeti na satasahassimaṁ
kalaṁ upeti. Evaṁ mahādhigamo kho <note n="1">Ma. Yu. khosaddo natthi.</note> bhikkhave diṭṭhisampanno puggalo
evaṁ mahābhiññoti. Ekādasamaṁ.
Abhisamayavaggo dasamo.
Tassa uddānaṁ
nakhasikhā pokkharaṇī sambhejjaudakā dve <note n="2">Ma. Yu. sambhejjaudake ca dve.</note>
dve paṭhavī dve samuddā tayo ca pabbatūpamāti.
Abhisamayasaṁyuttaṁ paṭhamaṁ niṭṭhitaṁ.
</xml>