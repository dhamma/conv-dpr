<xml src="m128.xml">
<pgroup id="m128"/>
<readunit id="m128">8. upakkilesasuttaṃ</readunit>
<pb n="3.295"/>
Upakkilesasuttaṁ
<p n="439"/>Evamme sutaṁ ekaṁ samayaṁ bhagavā kosambiyaṁ viharati
ghositārāme. Tena kho pana samayena kosambiyaṁ bhikkhū
bhaṇḍanajātā kalahajātā vivādāpannā aññamaññaṁ mukhasattīhi
vitudantā viharanti.
<p n="440"/><pb ed="P" n="3.153" set="M"/>Atha kho aññataro bhikkhu yena bhagavā tenupasaṅkami
upasaṅkamitvā bhagavantaṁ abhivādetvā ekamantaṁ aṭṭhāsi. Ekamantaṁ
ṭhito kho so bhikkhu bhagavantaṁ etadavoca idha bhante kosambiyaṁ
bhikkhū bhaṇḍanajātā kalahajātā vivādāpannā aññamaññaṁ mukhasattīhi
vitudantā viharanti sādhu bhante bhagavā yena te bhikkhū tenupasaṅkamatu
anukampaṁ upādāyāti. Adhivāsesi bhagavā tuṇhībhāvena. Atha
kho bhagavā yena te bhikkhū tenupasaṅkami upasaṅkamitvā te
bhikkhū etadavoca alaṁ bhikkhave mā bhaṇḍanaṁ mā kalahaṁ mā
viggahaṁ mā vivādanti. Evaṁ vutte aññataro bhikkhu bhagavantaṁ
etadavoca āgametu bhante bhagavā dhammassāmi appossukko
bhante bhagavā diṭṭhadhammasukhavihāraṁ anuyutto viharatu mayametena
bhaṇḍanena kalahena viggahena vivādena paññāyissāmāti.
<p n="441"/>Dutiyampi kho bhagavā te bhikkhū etadavoca alaṁ bhikkhave
mā bhaṇḍanaṁ mā kalahaṁ mā viggahaṁ mā vivādanti. Dutiyampi kho
<pb n="3.296"/>
So bhikkhu bhagavantaṁ etadavoca āgametu bhante bhagavā dhammassāmi
appossukko bhante bhagavā diṭṭhadhammasukhavihāraṁ anuyutto viharatu
mayametena bhaṇḍanena kalahena viggahena vivādena paññāyissāmāti.
<p n="442"/>Tatiyampi kho bhagavā te bhikkhū etadavoca alaṁ bhikkhave
mā bhaṇḍanaṁ mā kalahaṁ mā viggahaṁ mā vivādanti. Tatiyampi kho
so bhikkhu bhagavantaṁ etadavoca āgametu bhante bhagavā dhammassāmi
appossukko bhante bhagavā diṭṭhadhammasukhavihāraṁ anuyutto viharatu
mayametena bhaṇḍanena kalahena viggahena vivādena paññāyissāmāti.
<p n="443"/>Atha kho bhagavā pubbaṇhasamayaṁ nivāsetvā
pattacīvaramādāya kosambiṁ piṇḍāya pāvisi. Kosambiyaṁ piṇḍāya
caritvā pacchābhattaṁ piṇḍapātapaṭikkanto senāsanaṁ saṁsāmetvā
pattacīvaraṁ ādāya ṭhitakova imā gāthā abhāsi
puthusaddo samajano na bālo koci maññatha
saṅghasmiṁ bhijjamānasmiṁ nāññaṁ bhiyyo amaññatha <note n="1">Po. Ma. Yu. amaññarunti dissati.</note>
parimuṭṭhā paṇḍitā bhāsā vācāgocarabhāṇino
yāvicchanti mukhāyāmaṁ yena nītā na taṁ vidū
akkocchi maṁ avadhi maṁ ajini maṁ ahāsi me
ye ca taṁ upanayhanti veraṁ tesaṁ na sammati
akkocchi maṁ avadhi maṁ ajini maṁ ahāsi me
<pb n="3.297"/>
Ye ca taṁ nūpanayhanti veraṁ tesūpasammati
na hi verena verāni sammantīdha kudācanaṁ
averena ca sammanti esa dhammo sanantano
pare ca na vijānanti mayamettha yamāmhase
ye ca tattha vijānanti tato sammanti medhagā
aṭṭhicchidā pāṇaharā gavāssadhanahāriyo
raṭṭhaṁ vilumpamānānaṁ tesampi hoti saṅgati
kasmā tumhākaṁ no siyā
sace labhetha nipakaṁ sahāyaṁ
saddhiṁcaraṁ sādhuvihāridhīraṁ
abhibhuyya sabbāni parissayāni
careyya tenattamano satimā
no ce labhetha nipakaṁ sahāyaṁ
saddhiṁcaraṁ sādhuvihāridhīraṁ
rājāva raṭṭhaṁ vijitaṁ pahāya
eko care mātaṅgaraññeva nāgo
ekassa caritaṁ seyyo
natthi bāle sahāyatā
eko care na ca pāpāni kayirā
appossukko mātaṅgaraññeva nāgoti.
<pb n="3.298"/>
<p n="444"/>Atha kho bhagavā ṭhitakova <pb ed="P" n="3.155" set="M"/>imā gāthā bhāsitvā yena
bālakaloṇakāragāmo tenupasaṅkami. Tena kho pana samayena āyasmā
bhagu bālakaloṇakāragāme viharati. Addasā kho āyasmā bhagu
bhagavantaṁ dūratova āgacchantaṁ disvāna āsanaṁ paññāpesi udakañca
pādānaṁ dhovanaṁ <note n="1">upaṭṭhapesīti kiriyāpadaṁ bhaveyya.</note>. Nisīdi bhagavā paññatte āsane nisajja pāde
pakkhālesi. Āyasmāpi kho bhagu bhagavantaṁ abhivādetvā ekamantaṁ
nisīdi. Ekamantaṁ nisinnaṁ kho āyasmantaṁ bhaguṁ bhagavā etadavoca
kacci bhikkhu khamanīyaṁ kacci yāpanīyaṁ kacci piṇḍakena na kilamasīti.
Khamanīyaṁ bhagavā yāpanīyaṁ bhagavā na cāhaṁ bhante piṇḍakena kilamāmīti.
Atha kho bhagavā āyasmantaṁ bhaguṁ dhammiyā kathāya sandassetvā
samādapetvā samuttejetvā sampahaṁsetvā uṭṭhāyāsanā yena
pācīnavaṁsadāyo tenupasaṅkami.
<p n="445"/>Tena kho pana samayena āyasmā ca anuruddho āyasmā
ca nandiyo āyasmā ca kimbilo pācīnavaṁsadāye viharanti. Addasā
kho dāyapālako bhagavantaṁ dūratova āgacchantaṁ disvāna bhagavantaṁ
etadavoca mā samaṇa etaṁ dāyaṁ pāvisi santettha tayo
kulaputtā attakāmarūpā viharanti mā tesaṁ aphāsumakāsīti.
Assosi kho āyasmā anuruddho dāyapālassa bhagavatā saddhiṁ
mantiyamānassa sutvāna dāyapālaṁ etadavoca mā āvuso
dāyapāla bhagavantaṁ vāresi satthā no bhagavā anuppattoti.
<pb n="3.299"/>
Atha kho āyasmā anuruddho yenāyasmā ca nandiyo āyasmā
ca kimbilo tenupasaṅkami upasaṅkamitvā āyasmantañca nandiyaṁ
āyasmantañca kimbilaṁ etadavoca abhikkamathāyasmanto
abhikkamathāyasmanto satthā no bhagavā anuppattoti. Atha kho
āyasmā ca anuruddho āyasmā ca nandiyo āyasmā ca kimbilo
bhagavantaṁ paccuggantvā eko bhagavato pattacīvaraṁ paṭiggahesi eko
āsanaṁ paññāpesi eko pādodakaṁ upaṭṭhapesi. Nisīdi bhagavā
paññatte āsane nisajja pāde pakkhālesi. Tepi kho
āyasmanto bhagavantaṁ abhivādetvā ekamantaṁ nisīdiṁsu.
<p n="446"/>Ekamantaṁ nisinnaṁ kho āyasmantaṁ anuruddhaṁ bhagavā
etadavoca kacci <pb ed="P" n="3.156" set="M"/>vo anuruddhā khamanīyaṁ kacci yāpanīyaṁ kacci
piṇḍakena kilamitthāti. Khamanīyaṁ bhagavā yāpanīyaṁ bhagavā na mayaṁ
bhante piṇḍakena kilamāmāti. Kacci pana vo anuruddhā samaggā
sammodamānā avivadamānā khīrodakībhūtā aññamaññaṁ piyacakkhūhi
sampassantā viharathāti. Taggha mayaṁ bhante samaggā sammodamānā
avivadamānā khīrodakībhūtā aññamaññaṁ piyacakkhūhi sampassantā
viharāmāti. Yathākathaṁ pana tumhe anuruddhā samaggā sammodamānā
avivadamānā khīrodakībhūtā aññamaññaṁ piyacakkhūhi sampassantā
viharathāti.
<p n="447"/>Idha mayhaṁ bhante evaṁ hoti lābhā vata me suladdhaṁ
<pb n="3.300"/>
Vate me yohaṁ evarūpehi sabrahmacārīhi saddhiṁ viharāmīti tassa
mayhaṁ bhante imesu āyasmantesu mettaṁ kāyakammaṁ paccupaṭṭhitaṁ
āvī ceva raho ca mettaṁ vacīkammaṁ paccupaṭṭhitaṁ āvī ceva
raho ca mettaṁ manokammaṁ paccupaṭṭhitaṁ āvī ceva raho ca
tassa mayhaṁ bhante evaṁ hoti yannūnāhaṁ sakaṁ cittaṁ nikkhipitvā
imesaṁyeva āyasmantānaṁ cittassa vasena vatteyyanti so kho
ahaṁ bhante sakaṁ cittaṁ nikkhipitvā imesaṁyeva āyasmantānaṁ cittassa
vasena vattāmi nānā hi kho no bhante kāyā ekañca pana
maññe cittanti.
<p n="448"/>Āyasmāpi kho nandiyo āyasmāpi kho kimbilo bhagavantaṁ
etadavoca mayhampi kho bhante evaṁ hoti lābhā vata me
suladdhaṁ vata me yohaṁ evarūpehi sabrahmacārīhi saddhiṁ viharāmīti
tassa mayhaṁ bhante imesu āyasmantesu mettaṁ kāyakammaṁ paccupaṭṭhitaṁ
āvī ceva raho ca mettaṁ vacīkammaṁ paccupaṭṭhitaṁ āvī ceva
raho ca mettaṁ manokammaṁ paccupaṭṭhitaṁ āvī ceva raho ca
tassa mayhaṁ bhante evaṁ hoti yannūnāhaṁ sakaṁ cittaṁ nikkhipitvā
imesaṁyeva āyasmantānaṁ cittassa vasena vatteyyanti so kho ahaṁ
bhante sakaṁ cittaṁ nikkhipitvā imesaṁyeva āyasmantānaṁ cittassa vasena
vattāmi nānā hi kho no bhante kāyā ekañca pana maññe
cittanti. Evaṁ kho mayaṁ bhante samaggā sammodamānā avivadamānā
<pb n="3.301"/>
Khīrodakībhūtā aññamaññaṁ piyacakkhūhi sampassantā viharāmāti.
<p n="449"/>Sādhu sādhu anuruddhā <pb ed="P" n="3.157" set="M"/>kacci pana vo anuruddhā
appamattā ātāpino pahitattā viharathāti. Taggha mayaṁ bhante
appamattā ātāpino pahitattā viharāmāti. Yathākathaṁ pana tumhe
anuruddhā appamattā ātāpino pahitattā viharathāti.
<p n="450"/>Idha bhante amhākaṁ yo paṭhamaṁ gāmato piṇḍāya
paṭikkamati so āsanāni paññāpeti pānīyaṁ paribhojanīyaṁ upaṭṭhapeti
avakkārapātiṁ upaṭṭhapeti yo pacchā gāmato piṇḍāya paṭikkamati
sace hoti bhuttāvaseso sace ākaṅkhati bhuñjati no ce ākaṅkhati
apaharite vā chaḍḍeti appāṇake vā udake opilāpeti so
āsanāni paṭisāmeti pānīyaṁ paribhojanīyaṁ paṭisāmeti avakkārapātiṁ
dhovitvā paṭisāmeti bhattaggaṁ sammajjati yo passati pānīyaghaṭaṁ
vā paribhojanīyaghaṭaṁ vā vaccaghaṭaṁ vā rittaṁ tucchaṁ so upaṭṭhapeti
sacāssa hoti avisayhaṁ hatthavikārena dutiyaṁ āmantetvā hatthavilaṅghakena
pānīyaghaṭaṁ vā paribhojanīyaghaṭaṁ vā upaṭṭhapema na tveva mayaṁ
bhante tappaccayā vācaṁ bhindāma pañcāhikaṁ kho pana mayaṁ bhante
sabbarattiyaṁ dhammiyā kathāya sannisīdāma evaṁ kho mayaṁ bhante
appamattā ātāpino pahitattā viharāmāti.
<p n="451"/>Sādhu sādhu anuruddhā atthi kho pana vo anuruddhā
evaṁ appamattānaṁ pahitattānaṁ viharataṁ uttari manussadhammā
<pb n="3.302"/>
Alamariyañāṇadassanaviseso adhigato phāsuvihāroti. Idha mayaṁ bhante
appamattā ātāpino pahitattā viharantā obhāsañceva sañjānāma
dassanañca rūpānaṁ so kho pana no obhāso nacirasseva antaradhāyati
dassanañca rūpānaṁ tañca nimittaṁ appaṭivijjhāmāti.
<p n="452"/>Taṁ kho pana vo anuruddhā nimittaṁ paṭivijjhitabbaṁ ahampi
sudaṁ anuruddhā pubbeva sambodhā anabhisambuddho bodhisattova samāno
obhāsañceva <pb ed="P" n="3.158" set="M"/>sañjānāmi dassanañca rūpānaṁ. So kho pana me
obhāso nacirasseva antaradhāyati dassanañca rūpānaṁ. Tassa mayhaṁ
anuruddhā etadahosi ko nu kho hetu ko paccayo yena me
obhāso antaradhāyati dassanañca rūpānanti. Tassa mayhaṁ anuruddhā
etadahosi vicikicchā kho me udapādi vicikicchādhikaraṇañca pana me
samādhi cavi samādhimhi cute obhāso antaradhāyati dassanañca rūpānaṁ.
Sohaṁ tathā karissāmi yathā me puna na vicikicchā uppajjissatīti.
<p n="453"/>So kho ahaṁ anuruddhā appamatto ātāpī pahitatto
viharanto obhāsañceva sañjānāmi dassanañca rūpānaṁ. So kho
pana me obhāso nacirasseva antaradhāyati dassanañca rūpānaṁ.
Tassa mayhaṁ anuruddhā etadahosi ko nu kho hetu ko paccayo
yena me obhāso antaradhāyati dassanañca rūpānanti. Tassa
mayhaṁ anuruddhā etadahosi amanasikāro kho me udapādi
amanasikārādhikaraṇañca pana me samādhi cavi samādhimhi cute
<pb n="3.303"/>
Obhāso antaradhāyati dassanañca rūpānaṁ. Sohaṁ tathā karissāmi
yathā me puna na vicikicchā uppajjissati na amanasikāroti.
<p n="454"/>So kho ahaṁ anuruddhā .pe. Tassa mayhaṁ anuruddhā
etadahosi thīnamiddhaṁ kho me udapādi thīnamiddhādhikaraṇañca pana
me samādhi cavi samādhimhi cute obhāso antaradhāyati dassanañca
rūpānaṁ. Sohaṁ tathā karissāmi yathā me puna na vicikicchā
uppajjissati na amanasikāro na thīnamiddhanti.
<p n="455"/>So kho ahaṁ anuruddhā .pe. Tassa mayhaṁ anuruddhā
etadahosi chambhitattaṁ kho me udapādi chambhitattādhikaraṇañca
pana me samādhi cavi samādhimhi cute obhāso antaradhāyati
dassanañca rūpānaṁ. Seyyathāpi anuruddhā puriso addhānamaggapaṭipanno
tassa ubhatopasse vadhakā uppajjeyyuṁ tassa tatonidānaṁ
chambhitattaṁ uppajjeyya evameva kho me anuruddhā chambhitattaṁ
udapādi chambhitattādhikaraṇañca pana me samādhi cavi samādhimhi
cute <pb ed="P" n="3.159" set="M"/>obhāso antaradhāyati dassanañca rūpānaṁ. Sohaṁ tathā
karissāmi yathā me puna na vicikicchā uppajjissati na amanasikāro
na thīnamiddhaṁ na chambhitattanti.
<p n="456"/>So kho ahaṁ anuruddhā .pe. Tassa mayhaṁ anuruddhā
etadahosi ubbilaṁ kho me udapādi ubbilādhikaraṇañca pana
me samādhi cavi samādhimhi cute obhāso antaradhāyati dassanañca
<pb n="3.304"/>
Rūpānaṁ. Seyyathāpi anuruddhā puriso ekaṁ nidhimukhaṁ gavesanto
sakideva pañca nidhimukhāni adhigaccheyya tassa tatonidānaṁ ubbilaṁ
uppajjeyya evameva kho me anuruddhā ubbilaṁ udapādi
ubbilādhikaraṇañca pana me samādhi cavi samādhimhi cute obhāso
antaradhāyati dassanañca rūpānaṁ. Sohaṁ tathā karissāmi yathā me
puna na vicikicchā uppajjissati na amanasikāro na thīnamiddhaṁ na
chambhitattaṁ na ubbilanti.
<p n="457"/>So kho ahaṁ anuruddhā .pe. Tassa mayhaṁ anuruddhā
etadahosi duṭṭhullaṁ kho me udapādi duṭṭhullādhikaraṇañca pana
me samādhi cavi samādhimhi cute obhāso antaradhāyati dassanañca
rūpānaṁ. Sohaṁ tathā karissāmi yathā me puna na vicikicchā
uppajjissati na amanasikāro na thīnamiddhaṁ na chambhitattaṁ na ubbilaṁ
na duṭṭhullanti.
<p n="458"/>So kho ahaṁ anuruddhā .pe. Tassa mayhaṁ anuruddhā
etadahosi accāraddhaviriyaṁ kho me udapādi accāraddhaviriyādhikaraṇañca
pana me samādhi cavi samādhimhi cute obhāso
antaradhāyati dassanañca rūpānaṁ. Seyyathāpi anuruddhā puriso
ubhohi hatthehi vaṭṭakaṁ gāḷhaṁ gaṇheyya so tattheva matameyya <note n="1">Po. Ma. Yu. patameyyā. patameyyāti mareyyāti upakkilesasuttavaṇṇanā. </note>
evameva kho me <note n="2">Po. Yu. meti natthi.</note> anuruddhā accāraddhaviriyaṁ udapādi
accāraddhaviriyādhikaraṇañca pana me samādhi cavi samādhimhi cute obhāso
<pb n="3.305"/>
Antaradhāyati dassanañca rūpānaṁ. Sohaṁ tathā karissāmi yathā me
puna na vicikicchā uppajjissati na amanasikāro na thīnamiddhaṁ na
chambhitattaṁ na ubbilaṁ na duṭṭhullaṁ na accāraddhaviriyanti.
<p n="459"/>So kho ahaṁ <pb ed="P" n="3.160" set="M"/>anuruddhā .pe. Tassa mayhaṁ anuruddhā
etadahosi atilīnaviriyaṁ kho me udapādi atilīnaviriyādhikaraṇañca pana
me samādhi cavi samādhimhi cute obhāso antaradhāyati dassanañca
rūpānaṁ. Seyyathāpi anuruddhā puriso vaṭṭakaṁ sithilaṁ gaṇheyya so
tassa hatthato uppateyya evameva kho me anuruddhā atilīnaviriyaṁ
udapādi atilīnaviriyādhikaraṇañca pana me samādhi cavi samādhimhi
cute obhāso antaradhāyati dassanañca rūpānaṁ. Sohaṁ tathā
karissāmi yathā me puna na vicikicchā uppajjissati na amanasikāro
na thīnamiddhaṁ na chambhitattaṁ na ubbilaṁ na duṭṭhullaṁ na accāraddhaviriyaṁ na
atilīnaviriyanti.
<p n="460"/>So kho ahaṁ anuruddhā .pe. Tassa mayhaṁ anuruddhā
etadahosi abhijappā kho me udapādi abhijappādhikaraṇañca
pana me samādhi cavi samādhimhi cute obhāso antaradhāyati
dassanañca rūpānaṁ. Sohaṁ tathā karissāmi yathā me puna na
vicikicchā uppajjissati na amanasikāro na thīnamiddhaṁ na chambhitattaṁ
na ubbilaṁ na duṭṭhullaṁ na accāraddhaviriyaṁ na atilīnaviriyaṁ na
abhijappāti.
<pb n="3.306"/>
<p n="461"/>So kho ahaṁ anuruddhā .pe. Tassa mayhaṁ etadahosi
nānattasaññā kho me udapādi nānattasaññādhikaraṇañca pana me
samādhi cavi samādhimhi cute obhāso antaradhāyati dassanañca
rūpānaṁ. Sohaṁ tathā karissāmi yathā me puna na vicikicchā
uppajjissati na amanasikāro na thīnamiddhaṁ na chambhitattaṁ na ubbilaṁ
na duṭṭhullaṁ na accāraddhaviriyaṁ na atilīnaviriyaṁ na abhijappā na
nānattasaññāti.
<p n="462"/>So kho ahaṁ anuruddhā appamatto ātāpī pahitatto
viharanto obhāsañceva sañjānāmi dassanañca rūpānaṁ. So kho
pana me obhāso nacirasseva antaradhāyati dassanañca rūpānaṁ.
Tassa mayhaṁ anuruddhā etadahosi ko nu kho hetu ko paccayo
yena me obhāso antaradhāyati dassanañca rūpānanti. Tassa
mayhaṁ anuruddhā etadahosi atinijjhāyitattaṁ kho me rūpānaṁ
udapādi atinijjhāyitattādhikaraṇañca pana me samādhi cavi samādhimhi
cute obhāso antaradhāyati dassanañca rūpānaṁ. Sohaṁ tathā
karissāmi yathā me puna na vicikicchā uppajjissati na amanasikāro
na thīnamiddhaṁ na chambhitattaṁ na ubbilaṁ na duṭṭhullaṁ na accāraddhaviriyaṁ
na atilīnaviriyaṁ na abhijappā na nānattasaññā na atinijjhāyitattaṁ
rūpānanti.
<p n="463"/>So kho ahaṁ anuruddhā vicikicchā cittassa
<pb n="3.307"/>
Upakkilesoti iti viditvā vicikicchaṁ cittassa upakkilesaṁ pajahiṁ.
Amanasikāro cittassa upakkilesoti iti viditvā amanasikāraṁ
cittassa upakkilesaṁ pajahiṁ. Thīnamiddhaṁ cittassa upakkilesoti
iti viditvā thīnamiddhaṁ cittassa upakkilesaṁ pajahiṁ. Chambhitattaṁ
cittassa upakkilesoti iti viditvā chambhitattaṁ cittassa upakkilesaṁ
pajahiṁ. Ubbilaṁ cittassa upakkilesoti iti viditvā ubbilaṁ
cittassa upakkilesaṁ pajahiṁ. Duṭṭhullaṁ cittassa upakkilesoti iti
viditvā duṭṭhullaṁ cittassa upakkilesaṁ pajahiṁ. Accāraddhaviriyaṁ
cittassa upakkilesoti iti viditvā accāraddhaviriyaṁ cittassa
upakkilesaṁ pajahiṁ. Atilīnaviriyaṁ cittassa upakkilesoti iti viditvā
atilīnaviriyaṁ cittassa upakkilesaṁ pajahiṁ. Abhijappā cittassa
upakkilesoti iti viditvā abhijappaṁ cittassa upakkilesaṁ pajahiṁ.
Nānattasaññā cittassa upakkilesoti iti viditvā <pb ed="P" n="3.161" set="M"/>nānattasaññaṁ
cittassa upakkilesaṁ pajahiṁ. Atinijjhāyitattaṁ rūpānaṁ cittassa
upakkilesoti iti viditvā atinijjhāyitattaṁ rūpānaṁ cittassa
upakkilesaṁ pajahiṁ.
<p n="464"/>So kho ahaṁ anuruddhā appamatto ātāpī pahitatto
viharanto obhāsaṁ hi kho sañjānāmi na ca rūpāni passāmi
rūpāni hi kho passāmi na ca obhāsaṁ sañjānāmi kevalampi rattiṁ
kevalampi divasaṁ kevalampi rattindivaṁ. Tassa mayhaṁ anuruddhā
<pb n="3.308"/>
Etadahosi ko nu kho hetu ko paccayo yohaṁ obhāsaṁ hi kho
sañjānāmi na ca rūpāni passāmi rūpāni hi kho passāmi na
ca obhāsaṁ sañjānāmi kevalampi rattiṁ kevalampi divasaṁ kevalampi
rattindivanti. Tassa mayhaṁ anuruddhā etadahosi yasmiṁ kho
ahaṁ samaye rūpanimittaṁ amanasikaritvā obhāsanimittaṁ manasikaromi
obhāsaṁ hi kho tasmiṁ samaye sañjānāmi na ca rūpāni passāmi yasmiṁ
panāhaṁ samaye obhāsanimittaṁ amanasikaritvā rūpanimittaṁ manasikaromi
rūpāni hi kho tasmiṁ samaye passāmi na ca obhāsaṁ sañjānāmi
kevalampi rattiṁ kevalampi divasaṁ kevalampi rattindivanti.
<p n="465"/>So kho ahaṁ anuruddhā appamatto ātāpī pahitatto
viharanto parittañceva obhāsaṁ sañjānāmi parittāni ca rūpāni
passāmi appamāṇañceva obhāsaṁ sañjānāmi appamāṇāni ca rūpāni
passāmi kevalampi rattiṁ kevalampi divasaṁ kevalampi rattindivaṁ.
Tassa mayhaṁ anuruddhā etadahosi ko nu kho hetu ko paccayo
yohaṁ parittañceva obhāsaṁ sañjānāmi parittāni ca rūpāni passāmi
appamāṇañceva obhāsaṁ sañjānāmi appamāṇāni ca rūpāni
passāmi kevalampi rattiṁ kevalampi divasaṁ kevalampi rattindivanti.
Tassa mayhaṁ anuruddhā etadahosi yasmiṁ kho samaye paritto me
samādhi hoti parittaṁ me tamhi samaye cakkhu hoti sohaṁ parittena
cakkhunā parittañceva obhāsaṁ sañjānāmi parittāni ca rūpāni
<pb n="3.309"/>
Passāmi yasmiṁ pana samaye appamāṇo <note n="1">Yu. apparitto.</note> me samādhi hoti
appamāṇaṁ me tamhi samaye cakkhu hoti sohaṁ appamāṇena
cakkhunā appamāṇañceva obhāsaṁ sañjānāmi appamāṇāni ca rūpāni
passāmi kevalampi <pb ed="P" n="3.162" set="M"/>rattiṁ kevalampi divasaṁ kevalampi rattindivanti.
Yato kho me anuruddhā vicikicchā cittassa upakkilesoti iti
viditvā vicikicchā cittassa upakkileso pahīno ahosi. Amanasikāro
cittassa upakkilesoti iti viditvā amanasikāro cittassa
upakkileso pahīno ahosi. Thīnamiddhaṁ cittassa upakkilesoti
iti viditvā thīnamiddhaṁ cittassa upakkileso pahīno ahosi.
Chambhitattaṁ cittassa upakkilesoti iti viditvā chambhitattaṁ cittassa
upakkileso pahīno ahosi. Ubbilaṁ cittassa upakkilesoti iti
viditvā ubbilaṁ cittassa upakkileso pahīno ahosi. Duṭṭhullaṁ
cittassa upakkilesoti iti viditvā duṭṭhullaṁ cittassa upakkileso
pahīno ahosi. Accāraddhaviriyaṁ cittassa upakkilesoti iti
viditvā accāraddhaviriyaṁ cittassa upakkileso pahīno ahosi.
Atilīnaviriyaṁ cittassa upakkilesoti iti viditvā atilīnaviriyaṁ cittassa
upakkileso pahīno ahosi. Abhijappā cittassa upakkilesoti
iti viditvā abhijappā cittassa upakkileso pahīno ahosi.
Nānattasaññā cittassa upakkilesoti iti viditvā nānattasaññā
cittassa upakkileso pahīno ahosi. Atinijjhāyitattaṁ rūpānaṁ
<pb n="3.310"/>
Cittassa upakkilesoti iti viditvā atinijjhāyitattaṁ rūpānaṁ cittassa
upakkileso pahīno ahosi. Tassa mayhaṁ anuruddhā etadahosi
ye kho me cittassa upakkilesā te me pahīnā handadānāhaṁ
tividhena samādhiṁ bhāvesinti.
<p n="466"/>So kho ahaṁ anuruddhā savitakkampi savicāraṁ samādhiṁ
bhāvesiṁ. Avitakkampi vicāramattaṁ samādhiṁ bhāvesiṁ. Avitakkampi
avicāraṁ samādhiṁ bhāvesiṁ. Sappītikampi samādhiṁ bhāvesiṁ. Nippītikampi
samādhiṁ bhāvesiṁ. Sātasahagatampi samādhiṁ bhāvesiṁ. Upekkhāsahagatampi
samādhiṁ bhāvesiṁ. Yato kho me anuruddhā savitakkopi savicāro
samādhi bhāvito ahosi. Avitakkopi vicāramatto samādhi bhāvito
ahosi. Avitakkopi avicāro samādhi bhāvito ahosi. Sappītikopi
samādhi bhāvito ahosi. Nippītikopi samādhi bhāvito ahosi.
Sātasahagatopi samādhi bhāvito ahosi. Upekkhāsahagatopi samādhi
bhāvito ahosi. Ñāṇañca pana me dassanaṁ udapādi akuppā
me vimutti ayamantimā jāti natthidāni punabbhavoti.
Idamavoca bhagavā attamano āyasmā anuruddho bhagavato
bhāsitaṁ abhinandīti.
Upakkilesasuttaṁ niṭṭhitaṁ aṭṭhamaṁ.
</xml>