<xml src="m17.xml">
<pgroup id="m17"/>
<readunit id="m17">7. vanapatthasuttaṃ</readunit>
<pb n="1.212"/>
Vanapatthasuttaṁ
<p n="234"/>Evamme sutaṁ ekaṁ samayaṁ bhagavā sāvatthiyaṁ viharati
jetavane anāthapiṇḍikassa ārāme. Tatra kho bhagavā bhikkhū
āmantesi bhikkhavoti. Bhadanteti te bhikkhū bhagavato paccassosuṁ.
Bhagavā etadavoca vanapatthapariyāyaṁ vo bhikkhave desissāmi taṁ
suṇātha sādhukaṁ manasikarotha bhāsissāmīti. Evaṁ bhanteti kho te
bhikkhū bhagavato paccassosuṁ.
<p n="235"/>Bhagavā etadavoca idha bhikkhave bhikkhu aññataraṁ
vanapatthaṁ upanissāya viharati tassa taṁ vanapatthaṁ upanissāya
viharato anupaṭṭhitā ceva sati na upaṭṭhāti asamāhitañca cittaṁ
na samādhiyati apparikkhīṇā ca āsavā na parikkhayaṁ gacchanti
ananuppattañca anuttaraṁ yogakkhemaṁ nānupāpuṇāti ye cime
pabbajitena jīvitaparikkhārā samudānetabbā cīvarapiṇḍapātasenāsana-
gilānapaccayabhesajjaparikkhārā te kasirena samudāgacchanti. Tena
bhikkhave bhikkhunā iti <pb ed="P" n="1.105" set="M"/>paṭisañcikkhitabbaṁ ahaṁ kho imaṁ vanapatthaṁ
upanissāya viharāmi tassa me imaṁ vanapatthaṁ upanissāya viharato
anupaṭṭhitā ceva sati na upaṭṭhāti asamāhitañca cittaṁ na samādhiyati
apparikkhīṇā ca āsavā na parikkhayaṁ gacchanti ananuppattañca
anuttaraṁ yogakkhemaṁ nānupāpuṇāmi ye cime pabbajitena jīvitaparikkhārā
<pb n="1.213"/>
Samudānetabbā cīvarapiṇḍapātasenāsanagilānapaccayabhesajjaparikkhārā
te kasirena samudāgacchantīti. Tena bhikkhave
bhikkhunā rattibhāgaṁ vā divasabhāgaṁ vā tamhā vanapatthā pakkamitabbaṁ
na vatthabbaṁ.
<p n="236"/>Idha pana bhikkhave bhikkhu aññataraṁ vanapatthaṁ upanissāya
viharati tassa taṁ vanapatthaṁ upanissāya viharato anupaṭṭhitā ceva
sati na upaṭṭhāti asamāhitañca cittaṁ na samādhiyati apparikkhīṇā
ca āsavā na parikkhayaṁ gacchanti ananuppattañca anuttaraṁ yogakkhemaṁ
nānupāpuṇāti ye ca kho ime pabbajitena jīvitaparikkhārā
samudānetabbā cīvarapiṇḍapātasenāsanagilānapaccayabhesajjaparikkhārā
te appakasirena samudāgacchanti. Tena bhikkhave bhikkhunā iti
paṭisañcikkhitabbaṁ ahaṁ kho imaṁ vanapatthaṁ upanissāya viharāmi tassa
me imaṁ vanapatthaṁ upanissāya viharato anupaṭṭhitā ceva sati na
upaṭṭhāti asamāhitañca cittaṁ na samādhiyati apparikkhīṇā ca āsavā na
parikkhayaṁ gacchanti ananuppattañca anuttaraṁ yogakkhemaṁ nānupāpuṇāmi
ye ca kho ime pabbajitena jīvitaparikkhārā samudānetabbā
cīvarapiṇḍapātasenāsanagilānapaccayabhesajjaparikkhārā te appakasirena
samudāgacchanti na kho panāhaṁ cīvarahetu agārasmā anagāriyaṁ
pabbajito na piṇḍapātahetu na senāsanahetu na gilānapaccayabhesajjaparikkhārahetu
agārasmā anagāriyaṁ pabbajito atha ca pana me
<pb n="1.214"/>
Imaṁ vanapatthaṁ upanissāya viharato anupaṭṭhitā ceva sati na upaṭṭhāti
asamāhitañca cittaṁ na samādhiyati apparikkhīṇā ca āsavā na parikkhayaṁ
gacchanti ananuppattañca anuttaraṁ yogakkhemaṁ nānupāpuṇāmīti.
Tena bhikkhave bhikkhunā saṅkhāpi tamhā vanapatthā pakkamitabbaṁ na
vatthabbaṁ.
<p n="237"/>Idha bhikkhave bhikkhu aññataraṁ vanapatthaṁ upanissāya viharati
tassa taṁ vanapatthaṁ upanissāya viharato anupaṭṭhitā ceva sati upaṭṭhāti
asamāhitañca cittaṁ samādhiyati apparikkhīṇā ca āsavā parikkhayaṁ
gacchanti ananuppattañca anuttaraṁ yogakkhemaṁ anupāpuṇāti ye ca
kho ime pabbajitena jīvitaparikkhārā samudānetabbā
cīvarapiṇḍapātasenāsanagilānapaccayabhesajjaparikkhārā te kasirena samudā
gacchanti tena bhikkhave bhikkhunā iti paṭisañcikkhitabbaṁ <pb ed="P" n="1.106" set="M"/>ahaṁ kho imaṁ
vanapatthaṁ upanissāya viharāmi tassa me imaṁ vanapatthaṁ upanissāya
viharato anupaṭṭhitā ceva sati upaṭṭhāti asamāhitañca cittaṁ samādhiyati
apparikkhīṇā ca āsavā parikkhayaṁ gacchanti ananuppattañca anuttaraṁ
yogakkhemaṁ anupāpuṇāmi. Ye ca kho ime pabbajitena jīvitaparikkhārā
samudānetabbā cīvarapiṇḍapātasenāsanagilānapaccayabhesajjaparikkhārā
te kasirena samudāgacchanti. Na kho panāhaṁ
cīvarahetu agārasmā anagāriyaṁ pabbajito na piṇḍapātahetu na
senāsanahetu na gilānapaccayabhesajjaparikkhārahetu agārasmā anagāriyaṁ
<pb n="1.215"/>
Pabbajito atha ca pana me imaṁ vanapatthaṁ upanissāya viharato
anupaṭṭhitā ceva sati upaṭṭhāti asamāhitañca cittaṁ samādhiyati
apparikkhīṇā ca āsavā parikkhayaṁ gacchanti ananuppattañca anuttaraṁ
yogakkhemaṁ anupāpuṇāmīti. Tena bhikkhave bhikkhunā saṅkhāpi tasmiṁ
vanapatthe vatthabbaṁ na pakkamitabbaṁ.
<p n="238"/>Idha pana bhikkhave bhikkhu aññataraṁ vanapatthaṁ upanissāya
viharati tassa taṁ vanapatthaṁ upanissāya viharato anupaṭṭhitā ceva sati
upaṭṭhāti asamāhitañca cittaṁ samādhiyati apparikkhīṇā ca āsavā
parikkhayaṁ gacchanti ananuppattañca anuttaraṁ yogakkhemaṁ anupāpuṇāti
ye ca kho ime pabbajitena jīvitaparikkhārā samudānetabbā
cīvarapiṇḍapātasenāsanagilānapaccayabhesajjaparikkhārā te appakasirena
samudāgacchanti. Tena bhikkhave bhikkhunā iti paṭisañcikkhitabbaṁ ahaṁ
kho imaṁ vanapatthaṁ upanissāya viharāmi tassa me imaṁ vanapatthaṁ
upanissāya viharato anupaṭṭhitā ceva sati upaṭṭhāti asamāhitañca cittaṁ
samādhiyati apparikkhīṇā ca āsavā parikkhayaṁ gacchanti ananuppattañca
anuttaraṁ yogakkhemaṁ anupāpuṇāmi ye ca kho ime pabbajitena
jīvitaparikkhārā samudānetabbā cīvarapiṇḍapātasenāsanagilānapaccaya-
bhesajjaparikkhārā te appakasirena samudāgacchantīti. Tena bhikkhave
bhikkhunā yāvajīvampi tasmiṁ vanapatthe vatthabbaṁ na pakkamitabbaṁ.
<p n="239"/>Idha bhikkhave bhikkhu aññataraṁ gāmaṁ upanissāya
<pb n="1.216"/>
Viharati .pe. Aññataraṁ nigamaṁ upanissāya viharati .pe. Aññataraṁ nagaraṁ
upanissāya viharati .pe. Aññataraṁ janapadaṁ upanissāya viharati .pe.
Aññataraṁ puggalaṁ upanissāya viharati tassa taṁ puggalaṁ upanissāya
viharato anupaṭṭhitā ceva sati na upaṭṭhāti asamāhitañca cittaṁ
na samādhiyati apparikkhīṇā ca āsavā na parikkhayaṁ gacchanti
ananuppattañca anuttaraṁ yogakkhemaṁ nānupāpuṇāti ye cime
pabbajitena jīvitaparikkhārā samudānetabbā cīvarapiṇḍapātasenāsana-
gilānapaccayabhesajjaparikkhārā te kasirena samudāgacchanti. Tena
bhikkhave bhikkhunā iti paṭisañcikkhitabbaṁ ahaṁ kho imaṁ puggalaṁ
upanissāya viharāmi tassa me imaṁ puggalaṁ upanissāya viharato
anupaṭṭhitā ceva sati na upaṭṭhāti asamāhitañca cittaṁ na
samādhiyati apparikkhīṇā ca āsavā na parikkhayaṁ gacchanti ananuppattañca
anuttaraṁ yogakkhemaṁ nānupāpuṇāmi ye cime <note n="1">Po. Ma. ye ca kho ime.</note> pabbajitena jīvitaparikkhārā
samudānetabbā cīvarapiṇḍapātasenāsanagilānapaccayabhesajjaparikkhārā
te kasirena samudāgacchantīti. Tena bhikkhave
bhikkhunā rattibhāgaṁ vā divasabhāgaṁ vā so puggalo anāpucchā
pakkamitabbo <note n="2">Ma. pakkamitabbaṁ. sabbattha īdisameva.</note> nānubandhitabbo.
<p n="240"/>Idha pana bhikkhave bhikkhu aññataraṁ puggalaṁ upanissāya
viharati tassa taṁ puggalaṁ upanissāya viharato <pb ed="P" n="1.107" set="M"/>anupaṭṭhitā ceva
sati na upaṭṭhāti asamāhitañca cittaṁ na samādhiyati apparikkhīṇā
<pb n="1.217"/>
Ca āsavā na parikkhayaṁ gacchanti ananuppattañca anuttaraṁ yogakkhemaṁ
nānupāpuṇāti ye ca kho ime pabbajitena jīvitaparikkhārā
samudānetabbā cīvarapiṇḍapātasenāsanagilānapaccayabhesajjaparikkhārā
te appakasirena samudāgacchanti. Tena bhikkhave bhikkhunā iti
paṭisañcikkhitabbaṁ ahaṁ kho imaṁ puggalaṁ upanissāya viharāmi tassa
me imaṁ puggalaṁ upanissāya viharato anupaṭṭhitā ceva sati na
upaṭṭhāti asamāhitañca cittaṁ na samādhiyati apparikkhīṇā ca āsavā
na parikkhayaṁ gacchanti ananuppattañca anuttaraṁ yogakkhemaṁ nānupāpuṇāmi
ye ca kho ime pabbajitena jīvitaparikkhārā
samudānetabbā cīvarapiṇḍapātasenāsanagilānapaccayabhesajjaparikkhārā te
appakasirena samudāgacchanti na kho panāhaṁ cīvarahetu agārasmā
anagāriyaṁ pabbajito na piṇḍapātahetu na senāsanahetu na
gilānapaccayabhesajjaparikkhārahetu agārasmā anagāriyaṁ pabbajito
atha ca pana me imaṁ puggalaṁ upanissāya viharato anupaṭṭhitā
ceva sati na upaṭṭhāti asamāhitañca cittaṁ na samādhiyati apparikkhīṇā
ca āsavā na parikkhayaṁ gacchanti ananuppattañca anuttaraṁ yogakkhemaṁ
nānupāpuṇāmīti. Tena bhikkhave bhikkhunā saṅkhāpi so puggalo
anāpucchā pakkamitabbo nānubandhitabbo.
<p n="241"/>Idha bhikkhave bhikkhu aññataraṁ puggalaṁ upanissāya viharati
tassa taṁ puggalaṁ upanissāya viharato anupaṭṭhitā ceva sati upaṭṭhāti
<pb n="1.218"/>
Asamāhitañca cittaṁ samādhiyati apparikkhīṇā ca āsavā parikkhayaṁ
gacchanti ananuppattañca anuttaraṁ yogakkhemaṁ anupāpuṇāti ye
ca kho ime pabbajitena jīvitaparikkhārā samudānetabbā
cīvarapiṇḍapātasenāsanagilānapaccayabhesajjaparikkhārā te kasirena
samudāgacchanti. Tena bhikkhave bhikkhunā iti paṭisañcikkhitabbaṁ ahaṁ
kho imaṁ puggalaṁ upanissāya viharāmi tassa me imaṁ puggalaṁ
upanissāya viharato anupaṭṭhitā ceva sati upaṭṭhāti asamāhitañca
cittaṁ samādhiyati apparikkhīṇā ca āsavā parikkhayaṁ gacchanti ananuppattañca
anuttaraṁ yogakkhemaṁ anupāpuṇāmi ye ca kho ime
pabbajitena jīvitaparikkhārā samudānetabbā cīvarapiṇḍapātasenāsana-
gilānapaccayabhesajjaparikkhārā te kasirena samudāgacchanti na kho
panāhaṁ cīvarahetu agārasmā anagāriyaṁ pabbajito na piṇḍapātahetu
na senāsanahetu na gilānapaccayabhesajjaparikkhārahetu agārasmā
anagāriyaṁ pabbajito atha ca pana me imaṁ puggalaṁ upanissāya
viharato anupaṭṭhitā ceva sati upaṭṭhāti asamāhitañca cittaṁ
samādhiyati apparikkhīṇā ca āsavā parikkhayaṁ gacchanti ananuppattañca
anuttaraṁ yogakkhemaṁ anupāpuṇāmīti. Tena bhikkhave bhikkhunā saṅkhāpi
so puggalo anubandhitabbo na pakkamitabbaṁ.
<p n="242"/>Idha pana bhikkhave bhikkhu aññataraṁ puggalaṁ upanissāya
viharati tassa taṁ puggalaṁ upanissāya viharato anupaṭṭhitā ceva
<pb n="1.219"/>
Sati upaṭṭhāti asamāhitañca cittaṁ samādhiyati apparikkhīṇā ca āsavā
parikkhayaṁ gacchanti ananuppattañca anuttaraṁ yogakkhemaṁ anupāpuṇāti
ye ca kho ime pabbajitena jīvitaparikkhārā samudānetabbā
cīvarapiṇḍapātasenāsanagilānapaccayabhesajjaparikkhārā te appakasirena
samudāgacchanti. Tena bhikkhave bhikkhunā iti paṭisañcikkhitabbaṁ
ahaṁ kho imaṁ puggalaṁ upanissāya <pb ed="P" n="1.108" set="M"/>viharāmi tassa me imaṁ puggalaṁ
upanissāya viharato anupaṭṭhitā ceva sati upaṭṭhāti asamāhitañca
cittaṁ samādhiyati apparikkhīṇā ca āsavā parikkhayaṁ gacchanti
ananuppattañca anuttaraṁ yogakkhemaṁ anupāpuṇāmi ye ca kho
ime pabbajitena jīvitaparikkhārā samudānetabbā
cīvarapiṇḍapātasenāsanagilānapaccayabhesajjaparikkhārā te appa kasirena
samudāgacchantīti. Tena bhikkhave bhikkhunā yāvajīvampi so puggalo
anubandhitabbo na pakkamitabbaṁ api samujjamānenapīti <note n="1">Ma. Yu. panujjamānenapīti.</note>.
Idamavoca bhagavā attamanā te bhikkhū bhagavato bhāsitaṁ
abhinandunti.
Vanapatthasuttaṁ niṭṭhitaṁ sattamaṁ.
</xml>