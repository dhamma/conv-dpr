<xml src="m34.xml">
<pgroup id="m34"/>
<readunit id="m34">4. cūḷagopālakasuttaṃ</readunit>
<pb n="1.418"/>
Cūḷagopālasuttaṁ <pb ed="P" n="1.225" set="M"/>
<p n="388"/>Evamme sutaṁ ekaṁ samayaṁ bhagavā vajjīsu viharati
ukkavelāyaṁ gaṅgāya nadiyā tīre. Tatra kho bhagavā bhikkhū āmantesi
bhikkhavoti. Bhadanteti te bhikkhū bhagavato paccassosuṁ.
<p n="389"/>Bhagavā etadavoca bhūtapubbaṁ bhikkhave māgadhako gopālako
duppaññajātiko vassānaṁ pacchime māse sāradasamaye asamavekkhitvā
gaṅgāya nadiyā orimatīraṁ asamavekkhitvā pārimatīraṁ atittheneva gāvo
patāresi uttarantīraṁ videhānaṁ <note n="1">Po. Ma. suvidehānaṁ. ito paraṁ īdisameva.</note>. Atha kho bhikkhave gāvo majjhe
gaṅgāya nadiyā sote āmaṇḍalikaṁ karitvā tattheva anayabyasanaṁ
āpajjiṁsu taṁ kissa hetu tathā hi so bhikkhave māgadhako
gopālako duppaññajātiko vassānaṁ pacchime māse sāradasamaye
asamavekkhitvā gaṅgāya nadiyā orimatīraṁ asamavekkhitvā pārimatīraṁ
atittheneva gāvo patāresi uttarantīraṁ videhānaṁ evameva kho
bhikkhave yekeci <note n="2">Ma. ye hi keci.</note> samaṇā vā brāhmaṇā vā akusalā imassa
lokassa akusalā parassa lokassa akusalā māradheyyassa akusalā
amāradheyyassa akusalā maccudheyyassa akusalā amaccudheyyassa tesaṁ
ye sotabbaṁ saddahātabbaṁ maññissanti tesaṁ taṁ bhavissati dīgharattaṁ
ahitāya dukkhāya.
<p n="390"/>Bhūtapubbaṁ bhikkhave māgadhako gopālako sappaññajātiko
<pb n="1.419"/>
Vassānaṁ pacchime māse sāradasamaye samavekkhitvā gaṅgāya nadiyā
orimatīraṁ samavekkhitvā pārimatīraṁ tittheneva gāvo patāresi
uttarantīraṁ videhānaṁ. So paṭhamaṁ patāresi ye te usabhā gopitaro
goparināyakā te tiriyaṁ gaṅgāya sotaṁ chetvā sotthinā pāraṁ
agamaṁsu. Athāpare patāresi balavagāve dammagāve te <note n="1">Ma. tepi.</note> tiriyaṁ
gaṅgāya sotaṁ chetvā sotthinā pāraṁ agamaṁsu. Athāpare patāresi
vacchatare vacchatariyo tepi tiriyaṁ gaṅgāya sotaṁ chetvā sotthinā
pāraṁ agamaṁsu. Athāpare patāresi vacchake kisabalike tepi tiriyaṁ
gaṅgāya sotaṁ chetvā sotthinā pāraṁ agamaṁsu. Bhūtapubbaṁ bhikkhave
vacchako taruṇako tāvadeva jātako mātu goravakena vuyhamāno
sopi tiriyaṁ gaṅgāya sotaṁ chetvā sotthinā pāraṁ agamāsi taṁ
kissa <pb ed="P" n="1.226" set="M"/>hetu paṇḍitattā tathā hi so bhikkhave māgadhako
gopālako sappaññajātiko vassānaṁ pacchime māse sāradasamaye
samavekkhitvā gaṅgāya nadiyā orimatīraṁ samavekkhitvā pārimatīraṁ
tittheneva gāvo patāresi uttarantīraṁ videhānaṁ evameva kho
bhikkhave yekeci <note n="2">Ma. ye hi keci.</note> samaṇā vā brāhmaṇā vā kusalā imassa lokassa
kusalā parassa lokassa kusalā māradheyyassa kusalā amāradheyyassa
kusalā maccudheyyassa kusalā amaccudheyyassa tesaṁ ye sotabbaṁ
saddahātabbaṁ maññissanti tesaṁ taṁ bhavissati dīgharattaṁ hitāya
sukhāya.
<pb n="1.420"/>
<p n="391"/>Seyyathāpi bhikkhave ye te usabhā gopitaro goparināyakā
tiriyaṁ gaṅgāya sotaṁ chetvā sotthinā pāraṁ agamaṁsu evameva kho
bhikkhave ye te bhikkhū arahanto khīṇāsavā vusitavanto katakaraṇīyā
ohitabhārā anuppattasadatthā parikkhīṇabhavasaññojanā sammadaññāvimuttā
tepi <note n="1">Ma. pisaddo natthi.</note> tiriyaṁ mārassa sotaṁ chetvā sotthinā pāraṁ gatā.
Seyyathāpi bhikkhave ye te balavagāvo dammagāvo tiriyaṁ gaṅgāya
sotaṁ chetvā sotthinā pāraṁ agamaṁsu evameva kho bhikkhave ye
te bhikkhū pañcannaṁ orambhāgiyānaṁ saññojanānaṁ parikkhayā
opapātikā tatthaparinibbāyino anāvattidhammā tasmā lokā tepi
tiriyaṁ mārassa sotaṁ chetvā sotthinā pāraṁ gamissanti. Seyyathāpi
bhikkhave vacchatarā vacchatariyo tiriyaṁ gaṅgāya sotaṁ chetvā sotthinā
pāraṁ agamaṁsu evameva kho bhikkhave ye te bhikkhū tiṇṇaṁ
saññojanānaṁ parikkhayā rāgadosamohānaṁ tanuttā sakadāgāmino sakideva
imaṁ lokaṁ āgantvā dukkhassantaṁ karissanti tepi tiriyaṁ mārassa
sotaṁ chetvā sotthinā pāraṁ gamissanti. Seyyathāpi bhikkhave
vacchakā kisabalikā tiriyaṁ gaṅgāya sotaṁ chetvā sotthinā pāraṁ
agamaṁsu evameva kho bhikkhave ye te bhikkhū tiṇṇaṁ saññojanānaṁ
parikkhayā sotāpannā avinipātadhammā niyatā sambodhiparāyanā
tepi tiriyaṁ mārassa sotaṁ chetvā sotthinā pāraṁ agamaṁsu <note n="2">Ma. gamissanti.</note>.
Seyyathāpi so bhikkhave vacchako taruṇako tāvadeva jātako mātu
<pb n="1.421"/>
Goravakena vuyhamāno tiriyaṁ gaṅgāya sotaṁ chetvā sotthinā pāraṁ
agamāsi evameva kho bhikkhave ye te bhikkhū dhammānusārino
saddhānusārino tepi tiriyaṁ mārassa sotaṁ <pb ed="P" n="1.227" set="M"/>chetvā sotthinā pāraṁ
gamissanti. Ahaṁ kho pana bhikkhave kusalo imassa lokassa kusalo
parassa lokassa kusalo māradheyyassa kusalo amāradheyyassa kusalo
maccudheyyassa kusalo amaccudheyyassa. Tassa mayhaṁ bhikkhave ye
sotabbaṁ saddahātabbaṁ maññissanti tesaṁ taṁ bhavissati dīgharattaṁ
hitāya sukhāyāti.
Idamavoca bhagavā idaṁ vatvāna sugato athāparaṁ etadavoca
satthā
ayaṁ loko paraloko jānatā suppakāsito
yañca mārena sampattaṁ appattaṁ yañca maccunā
sabbaṁ lokaṁ abhiññāya sambuddhena pajānatā
vivaṭaṁ amatadvāraṁ khemaṁ nibbānapattiyā
channaṁ pāpimato sotaṁ viddhastaṁ vinaḷīkataṁ
pāmujjabahulā <note n="1">Po. Ma. pāmojja...</note> hotha khemaṁ patthetha bhikkhavoti.
Cūḷagopālasuttaṁ niṭṭhitaṁ catutthaṁ.
</xml>