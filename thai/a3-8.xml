<xml src="a3-8.xml">
<readunit id="a3-8">(8) 3. ānandavaggo</readunit>
<p rend="subhead" sid="1">1, channasuttaṃ</p>
Ānandavaggo tatiyo
<p n="511"/>72 Ekaṁ samayaṁ bhagavā sāvatthiyaṁ viharati jetavane
anāthapiṇḍikassa ārāme. Athakho channo paribbājako yenāyasmā
ānando tenupasaṅkami upasaṅkamitvā āyasmatā ānandena saddhiṁ
sammodi sammodanīyaṁ kathaṁ sārāṇīyaṁ vītisāretvā ekamantaṁ nisīdi
ekamantaṁ nisinno kho channo paribbājako āyasmantaṁ ānandaṁ etadavoca
tumhepi āvuso ānanda rāgassa pahānaṁ paññāpetha dosassa
pahānaṁ paññāpetha mohassa pahānaṁ paññāpethāti. Mayaṁ kho
āvuso rāgassa pahānaṁ paññāpema dosassa pahānaṁ paññāpema
mohassa pahānaṁ paññāpemāti. Kiṁ pana tumhe āvuso rāge
ādīnavaṁ disvā rāgassa pahānaṁ paññāpetha kiṁ dose ādīnavaṁ
disvā dosassa pahānaṁ paññāpetha kiṁ mohe ādīnavaṁ disvā mohassa
<pb n="3.278"/>
Pahānaṁ paññāpethāti. Ratto kho āvuso rāgena abhibhūto
pariyādinnacitto attabyābādhāyapi ceteti parabyābādhāyapi ceteti
ubhayabyābādhāyapi ceteti cetasikaṁpi dukkhaṁ domanassaṁ paṭisaṁvedeti rāge
pahīne neva attabyābādhāya ceteti na parabyābādhāya ceteti na
ubhayabyābādhāya ceteti na cetasikaṁ dukkhaṁ domanassaṁ paṭisaṁvedeti
ratto kho āvuso rāgena abhibhūto pariyādinnacitto kāyena duccaritaṁ
carati vācāya duccaritaṁ carati manasā duccaritaṁ carati rāge
pahīne neva kāyena duccaritaṁ carati na vācāya duccaritaṁ carati na
manasā duccaritaṁ carati ratto kho āvuso rāgena abhibhūto
pariyādinnacitto attatthaṁpi yathābhūtaṁ nappajānāti paratthaṁpi yathābhūtaṁ
nappajānāti ubhayatthaṁpi yathābhūtaṁ nappajānāti rāge pahīne attatthaṁpi
yathābhūtaṁ pajānāti paratthaṁpi yathābhūtaṁ pajānāti ubhayatthaṁpi yathābhūtaṁ
pajānāti rāgo kho āvuso andhakaraṇo acakkhukaraṇo aññāṇakaraṇo
paññānirodhiko vighātapakkhiko anibbānasaṁvattaniko duṭṭho kho
āvuso .pe. Mūḷho kho āvuso mohena abhibhūto pariyādinnacitto
attabyābādhāyapi ceteti parabyābādhāyapi ceteti ubhayabyābādhāyapi
ceteti cetasikaṁpi dukkhaṁ domanassaṁ paṭisaṁvedeti mohe pahīne neva
attabyābādhāya ceteti na parabyābādhāya ceteti na ubhayabyābādhāya
ceteti na cetasikaṁ dukkhaṁ domanassaṁ paṭisaṁvedeti mūḷho kho āvuso
mohena abhibhūto pariyādinnacitto kāyena duccaritaṁ carati vācāya
<pb n="3.279"/>
Duccaritaṁ carati manasā duccaritaṁ carati mohe pahīne neva kāyena
duccaritaṁ carati na vācāya duccaritaṁ carati na manasā duccaritaṁ carati
mūḷho kho āvuso mohena abhibhūto pariyādinnacitto attatthaṁpi yathābhūtaṁ
nappajānāti paratthaṁpi <pb ed="P" n="1.217" set="A"/>yathābhūtaṁ nappajānāti ubhayatthaṁpi yathābhūtaṁ
nappajānāti mohe pahīne attatthaṁpi yathābhūtaṁ pajānāti paratthaṁpi
yathābhūtaṁ pajānāti ubhayatthaṁpi yathābhūtaṁ pajānāti moho kho āvuso
andhakaraṇo acakkhukaraṇo aññāṇakaraṇo paññānirodhiko vighātapakkhiko
anibbānasaṁvattaniko idaṁ kho mayaṁ āvuso rāge ādīnavaṁ disvā
rāgassa pahānaṁ paññāpema idaṁ dose ādīnavaṁ disvā dosassa
pahānaṁ paññāpema idaṁ mohe ādīnavaṁ disvā mohassa pahānaṁ
paññāpemāti. Atthi panāvuso maggo atthi paṭipadā etassa
rāgassa dosassa mohassa pahānāyāti. Atthāvuso maggo atthi
paṭipadā etassa rāgassa dosassa mohassa pahānāyāti. Katamo
panāvuso maggo katamā paṭipadā etassa rāgassa dosassa mohassa
pahānāyāti. Ayameva ariyo aṭṭhaṅgiko maggo seyyathīdaṁ
sammādiṭṭhi sammāsaṅkappo sammāvācā sammākammanto sammāājīvo
sammāvāyāmo sammāsati sammāsamādhi ayaṁ kho āvuso maggo ayaṁ
paṭipadā etassa rāgassa dosassa mohassa pahānāyāti. Bhaddako
<note n="1">Po. Ma. kho.</note> Āvuso maggo bhaddikā paṭipadā etassa rāgassa dosassa mohassa
pahānāya alañca panāvuso ānanda appamādāyāti.
<p rend="subhead" sid="2">2, ājīvakasuttaṃ</p>
<pb n="3.280"/>
<p n="512"/>73 Ekaṁ samayaṁ āyasmā ānando kosambiyaṁ viharati
ghositārāme. Athakho aññataro ājīvakasāvako gahapati yenāyasmā
ānando tenupasaṅkami upasaṅkamitvā āyasmantaṁ ānandaṁ abhivādetvā
ekamantaṁ nisīdi ekamantaṁ nisinno kho so ājīvakasāvako gahapati
āyasmantaṁ ānandaṁ etadavoca kesanno bhante ānanda dhammo
svākkhāto ke loke supaṭipannā ke loke sugatāti <note n="1">Ma. sukatāti. ito paraṁ īdisameva.</note>.
Tenahi gahapati taññevettha paṭipucchissāmi yathā te khameyya tathā
naṁ byākareyyāsi taṁ kiṁ maññasi gahapati ye rāgassa pahānāya
dhammaṁ desenti dosassa pahānāya dhammaṁ desenti mohassa pahānāya
dhammaṁ desenti <pb ed="P" n="1.218" set="A"/>tesaṁ dhammo svākkhāto no vā kathaṁ vā te
ettha hotīti. Ye bhante rāgassa pahānāya dhammaṁ desenti
dosassa pahānāya dhammaṁ desenti mohassa pahānāya dhammaṁ desenti
tesaṁ dhammo svākkhāto evaṁ me ettha hotīti. Taṁ kiṁ maññasi
gahapati ye rāgassa pahānāya paṭipannā dosassa pahānāya paṭipannā
mohassa pahānāya paṭipannā te loke supaṭipannā no vā kathaṁ
vā te ettha hotīti. Ye bhante rāgassa pahānāya paṭipannā
dosassa pahānāya paṭipannā mohassa pahānāya paṭipannā te
loke supaṭipannā evaṁ me ettha hotīti. Taṁ kiṁ maññasi
gahapati yesaṁ rāgo pahīno ucchinnamūlo tālāvatthukato anabhāvaṁ
gato āyatiṁ anuppādadhammo yesaṁ doso pahīno .pe. Yesaṁ moho
<pb n="3.281"/>
Pahīno ucchinnamūlo tālāvatthukato anabhāvaṁ kato āyatiṁ anuppādadhammo
te loke sugatā no vā kathaṁ vā te ettha hotīti. Yesaṁ
bhante rāgo pahīno ucchinnamūlo tālāvatthukato anabhāvaṁ gato
āyatiṁ anuppādadhammo yesaṁ doso pahīno .pe. Yesaṁ moho pahīno
ucchinnamūlo tālāvatthukato anabhāvaṁ gato āyatiṁ anuppādadhammo te
loke sugatā evaṁ me ettha hotīti. Iti kho gahapati tayāvetaṁ <note n="1">Yu. tayācetaṁ. ito paraṁ īdisameva.</note>
byākataṁ ye bhante rāgassa pahānāya dhammaṁ desenti dosassa
pahānāya dhammaṁ desenti mohassa pahānāya dhammaṁ desenti tesaṁ
dhammo svākkhātoti tayāvetaṁ byākataṁ ye bhante rāgassa pahānāya
paṭipannā dosassa pahānāya paṭipannā mohassa pahānāya paṭipannā
te loke supaṭipannāti tayāvetaṁ byākataṁ yesaṁ bhante rāgo
pahīno ucchinnamūlo tālāvatthukato anabhāvaṁ gato āyatiṁ anuppādadhammo
yesaṁ doso pahīno .pe. Yesaṁ moho pahīno ucchinnamūlo tālāvatthukato
anabhāvaṁ gato āyatiṁ anuppādadhammo te loke sugatāti.
Acchariyaṁ bhante abbhutaṁ bhante na ceva nāma sadhammukkaṁsanā
bhavissati na ca paradhammāpasādanā āyataneva dhammadesanā attho
ca vutto attā ca anupanīto tumhe bhante ānanda rāgassa
pahānāya <pb ed="P" n="1.219" set="A"/>dhammaṁ desetha dosassa pahānāya dhammaṁ desetha mohassa
pahānāya dhammaṁ desetha tumhākaṁ dhammo svākkhāto tumhe bhante
ānanda rāgassa pahānāya paṭipannā dosassa pahānāya paṭipannā
<pb n="3.282"/>
Mohassa pahānāya paṭipannā tumhe loke supaṭipannā tumhākaṁ
bhante ānanda rāgo pahīno ucchinnamūlo tālāvatthukato anabhāvaṁ
gato āyatiṁ anuppādadhammo tumhākaṁ doso pahīno .pe. Tumhākaṁ
moho pahīno ucchinnamūlo tālāvatthukato anabhāvaṁ gato
āyatiṁ anuppādadhammo tumhe loke sugatā abhikkantaṁ bhante abhikkantaṁ
bhante seyyathāpi bhante nikkujjitaṁ vā ukkujjeyya paṭicchannaṁ
vā vivareyya mūḷhassa vā maggaṁ ācikkheyya andhakāre vā
telappajjotaṁ dhāreyya cakkhumanto rūpāni dakkhantīti evamevaṁ
ayyena ānandena anekapariyāyena dhammo pakāsito esāhaṁ bhante
ānanda bhagavantaṁ saraṇaṁ gacchāmi dhammañca bhikkhusaṅghañca upāsakaṁ
maṁ ayyo ānando dhāretu ajjatagge pāṇupetaṁ saraṇaṁ gatanti.
<p rend="subhead" sid="3">3, mahānāmasakkasuttaṃ</p>
<p n="513"/>74 Ekaṁ samayaṁ bhagavā sakkesu viharati kapilavatthusmiṁ
nigrodhārāme. Tena kho pana samayena bhagavā gilānā vuṭṭhito hoti
aciravuṭṭhito gelaññā. Athakho mahānāmo sakko yena bhagavā
tenupasaṅkami upasaṅkamitvā bhagavantaṁ abhivādetvā ekamantaṁ nisīdi
ekamantaṁ nisinno kho mahānāmo sakko bhagavantaṁ etadavoca dīgharattāhaṁ
bhante bhagavatā evaṁ dhammaṁ desitaṁ ājānāmi samāhitassa ñāṇaṁ
no asamāhitassāti samādhi nu kho bhante pubbe pacchā ñāṇaṁ
udāhu ñāṇaṁ pubbe pacchā samādhīti. Athakho āyasmato
ānandassa etadahosi bhagavā kho gilānā vuṭṭhito aciravuṭṭhito
<pb n="3.283"/>
Gelaññā ayañca mahānāmo sakko bhagavantaṁ atigambhīraṁ pañhaṁ pucchati
yannūnāhaṁ manānāmaṁ sakkaṁ ekamantaṁ apanetvā dhammaṁ deseyyanti.
Athakho āyasmā ānando mahānāmaṁ sakkaṁ bāhāyaṁ gahetvā ekamantaṁ
apanetvā mahānāmaṁ sakkaṁ etadavoca sekhampi kho mahānāma sīlaṁ <pb ed="P" n="1.220" set="A"/>vuttaṁ
bhagavatā asekhampi sīlaṁ vuttaṁ bhagavatā sekhopi samādhi vutto bhagavatā
asekhopi samādhi vutto bhagavatā sekhāpi paññā vuttā bhagavatā
asekhāpi paññā vuttā bhagavatā katamañca mahānāma sekhaṁ sīlaṁ idha
mahānāma bhikkhu sīlavā hoti .pe. Samādāya sikkhati sikkhāpadesu
idaṁ vuccati mahānāma sekhaṁ sīlaṁ katamo ca mahānāma sekho samādhi
idha mahānāma bhikkhu vivicceva kāmehi .pe. Catutthaṁ jhānaṁ upasampajja
viharati ayaṁ vuccati mahānāma sekho samādhi katamā ca mahānāma
sekhā paññā idha mahānāma bhikkhu idaṁ dukkhanti yathābhūtaṁ
pajānāti .pe. Ayaṁ dukkhanirodhagāminī paṭipadāti yathābhūtaṁ pajānāti
ayaṁ vuccati mahānāma sekhā paññā sa kho so mahānāma ariyasāvako
evaṁ sīlasampanno evaṁ samādhisampanno evaṁ paññāsampanno
āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme sayaṁ
abhiññā sacchikatvā upasampajja viharati evaṁ kho mahānāma sekhampi
sīlaṁ vuttaṁ bhagavatā asekhampi sīlaṁ vuttaṁ bhagavatā sekhopi samādhi
vutto bhagavatā asekhopi samādhi vutto bhagavatā sekhāpi paññā
vuttā bhagavatā asekhāpi paññā vuttā bhagavatāti.
<p rend="subhead" sid="4">4, nigaṇṭhasuttaṃ</p>
<pb n="3.284"/>
<p n="514"/>75 Ekaṁ samayaṁ āyasmā ānando vesāliyaṁ viharati
mahāvane kūṭāgārasālāyaṁ. Athakho abhayo ca licchavi paṇḍitakumārako ca
licchavi yenāyasmā ānando tenupasaṅkamiṁsu upasaṅkamitvā āyasmantaṁ
ānandaṁ abhivādetvā ekamantaṁ nisīdiṁsu ekamantaṁ nisinno kho
abhayo licchavi āyasmantaṁ ānandaṁ etadavoca nigaṇṭho bhante nāṭaputto
sabbaññū sabbadassāvī aparisesaṁ ñāṇadassanaṁ paṭijānāti carato
ca me tiṭṭhato ca suttassa ca jāgarassa ca satataṁ samitaṁ ñāṇadassanaṁ
paccupaṭṭhitanti so purāṇānaṁ kammānaṁ tapasā <pb ed="P" n="1.221" set="A"/>byantībhāvaṁ
paññāpeti navānaṁ kammānaṁ akaraṇā setughātaṁ iti kammakkhayā
dukkhakkhayo dukkhakkhayā vedanākkhayo vedanākkhayā sabbaṁ dukkhaṁ
nijjiṇṇaṁ bhavissati evametissā sandiṭṭhikāya nijjarāya visuddhiyā
samatikkamo hoti idha bhante bhagavā kimāhāti. Tisso kho imā
abhaya nijjarā visuddhiyo tena bhagavatā jānatā passatā arahatā
sammāsambuddhena sammadakkhātā sattānaṁ visuddhiyā sokaparidevānaṁ samatikkamāya
dukkhadomanassānaṁ atthaṅgamāya ñāyassa adhigamāya nibbānassa sacchikiriyāya
katamā tisso idha abhaya bhikkhu sīlavā hoti .pe. Samādāya
sikkhati sikkhāpadesu so navañca kammaṁ na karoti purāṇañca
kammaṁ phussa phussa byantīkaroti sandiṭṭhikā nijjarā akālikā
ehipassikā opanayikā <note n="1">Ma. opaneyyikā. ito paraṁ īdisameva.</note> paccattaṁ veditabbā viññūhīti sa kho so
abhaya bhikkhu evaṁ sīlasampanno vivicceva kāmehi .pe. Catutthaṁ jhānaṁ
<pb n="3.285"/>
Upasampajja viharati so navañca kammaṁ na karoti purāṇañca kammaṁ
phussa phussa byantīkaroti sandiṭṭhikā nijjarā akālikā ehipassikā
opanayikā paccattaṁ veditabbā viññūhīti sa kho so abhaya bhikkhu
evaṁ sīlasampanno evaṁ samādhisampanno āsavānaṁ khayā anāsavaṁ
cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā
upasampajja viharati so navañca kammaṁ na karoti purāṇañca kammaṁ
phussa phussa byantīkaroti sandiṭṭhikā nijjarā akālikā ehipassikā
opanayikā paccattaṁ veditabbā viññūhīti imā kho abhaya tisso
nijjarā visuddhiyo tena bhagavatā jānatā passatā arahatā sammāsambuddhena
sammadakkhātā sattānaṁ visuddhiyā sokaparidevānaṁ samatikkamāya
dukkhadomanassānaṁ atthaṅgamāya ñāyassa adhigamāya nibbānassa
sacchikiriyāyāti. Evaṁ vutte paṇḍitakumārako licchavi abhayaṁ licchaviṁ
etadavoca kimpana tvaṁ samma abhaya āyasmato ānandassa subhāsitaṁ
subhāsitato nābbhanumodasīti. <pb ed="P" n="1.222" set="A"/>Kyāhaṁ samma <note n="1">Ma. paṇḍitakumāraka.</note> āyasmato ānandassa
subhāsitaṁ subhāsitato nābbhanumodissāmi muddhāpi tassa vipateyya yo
āyasmato ānandassa subhāsitaṁ subhāsitato nābbhanumodeyyāti.
<p rend="subhead" sid="5">5, nivesakasuttaṃ</p>
<p n="515"/>76 Athakho āyasmā ānando yena bhagavā tenupasaṅkami
upasaṅkamitvā bhagavantaṁ abhivādetvā ekamantaṁ nisīdi ekamantaṁ nisinnaṁ
kho āyasmantaṁ ānandaṁ bhagavā etadavoca yaṁ <note n="2">Ma. ye.</note> ānanda anukampeyyātha
ye ca sotabbaṁ maññeyyuṁ mittā vā amaccā vā ñātī
<pb n="3.286"/>
Vā sālohitā vā te vo ānanda tīsu ṭhānesu samādapetabbā
nivesetabbā patiṭṭhāpetabbā katamesu tīsu buddhe aveccappasāde
samādapetabbā nivesetabbā patiṭṭhāpetabbā itipi so bhagavā arahaṁ
sammāsambuddho vijjācaraṇasampanno sugato lokavidū anuttaro purisadammasārathi
satthā devamanussānaṁ buddho bhagavāti dhamme aveccappasāde
samādapetabbā nivesetabbā patiṭṭhāpetabbā svākkhāto
bhagavatā dhammo sandiṭṭhiko akāliko ehipassiko opanayiko paccattaṁ
veditabbo viññūhīti saṅghe aveccappasāde samādapetabbā nivesetabbā
patiṭṭhāpetabbā supaṭipanno bhagavato sāvakasaṅgho ujupaṭipanno
bhagavato sāvakasaṅgho ñāyapaṭipanno bhagavato sāvakasaṅgho sāmīcipaṭipanno
bhagavato sāvakasaṅgho yadidaṁ cattāri purisayugāni aṭṭha
purisapuggalā esa bhagavato sāvakasaṅgho āhuneyyo pāhuneyyo
dakkhiṇeyyo añjalikaraṇīyo anuttaraṁ puññakkhettaṁ lokassāti siyā
ānanda catunnaṁ mahābhūtānaṁ aññathattaṁ paṭhavidhātuyā āpodhātuyā tejodhātuyā
vāyodhātuyā na tveva buddhe aveccappasādena samannāgatassa
ariyasāvakassa siyā aññathattaṁ tatridaṁ aññathattaṁ so vatānanda
buddhe aveccappasādena samannāgato ariyasāvako nirayaṁ vā tiracchānayonī <pb ed="P" n="1.223" set="A"/>
vā pettivisayaṁ vā upapajjissatīti netaṁ ṭhānaṁ vijjati siyā
ānanda catunnaṁ mahābhūtānaṁ aññathattaṁ paṭhavidhātuyā āpodhātuyā tejodhātuyā
vāyodhātuyā na tveva dhamme .pe. Na tveva saṅghe
<pb n="3.287"/>
Aveccappasādena samannāgatassa ariyasāvakassa siyā aññathattaṁ tatridaṁ
aññathattaṁ so vatānanda saṅghe aveccappasādena samannāgato
ariyasāvako nirayaṁ vā tiracchānayoniṁ vā pettivisayaṁ vā upapajjissatīti
netaṁ ṭhānaṁ vijjati yaṁ <note n="1">Ma. ye.</note> ānanda anukampeyyātha ye ca sotabbaṁ
maññeyyuṁ mittā vā amaccā vā ñātī vā sālohitā vā te
vo ānanda imesu tīsu ṭhānesu samādapetabbā nivesetabbā
patiṭṭhāpetabbāti.
<p rend="subhead" sid="6">6, paṭhamabhavasuttaṃ</p>
<p n="516"/>77 Athakho āyasmā ānando yena bhagavā tenupasaṅkami
upasaṅkamitvā bhagavantaṁ abhivādetvā ekamantaṁ nisīdi ekamantaṁ nisinno
kho āyasmā ānando bhagavantaṁ etadavoca bhavo bhavoti bhante
vuccati kittāvatā nu kho bhante bhavo hotīti. Kāmadhātuvepakkañca
ānanda kammaṁ nābhavissa api nu kho kāmabhavo paññāyethāti.
No hetaṁ bhante. Iti kho ānanda kammaṁ khettaṁ viññāṇaṁ bījaṁ
taṇhā sineho avijjānīvaraṇānaṁ sattānaṁ taṇhāsaññojanānaṁ hīnāya
dhātuyā viññāṇaṁ patiṭṭhitaṁ evaṁ āyatiṁ punabbhavābhinibbatti hoti
rūpadhātuvepakkañca ānanda kammaṁ nābhavissa api nu kho rūpabhavo
paññāyethāti. No hetaṁ bhante. Iti kho ānanda kammaṁ khettaṁ
viññāṇaṁ bījaṁ taṇhā sineho avijjānīvaraṇānaṁ sattānaṁ taṇhāsaññojanānaṁ
majjhimāya dhātuyā viññāṇaṁ patiṭṭhitaṁ evaṁ āyatiṁ punabbhavābhinibbatti
hoti arūpadhātuvepakkañca ānanda kammaṁ nābhavissa
<pb n="3.288"/>
Api nu kho arūpabhavo paññāyethāti. No hetaṁ bhante. Iti
kho ānanda kammaṁ khettaṁ viññāṇaṁ bījaṁ taṇhāsineho avijjānīvaraṇānaṁ
sattānaṁ taṇhāsaññojanānaṁ paṇītāya dhātuyā viññāṇaṁ
patiṭṭhitaṁ evaṁ āyatiṁ punabbhavābhinibbatti hoti evaṁ kho ānanda
bhavo hotīti.
<p rend="subhead" sid="7">7, dutiyabhavasuttaṃ</p>
<p n="517"/>78 Athakho āyasmā ānando yena bhagavā tenupasaṅkami
upasaṅkamitvā bhagavantaṁ abhivādetvā ekamantaṁ nisīdi ekamantaṁ
nisinno kho āyasmā ānando bhagavantaṁ etadavoca bhavo bhavoti
bhante vuccati kittāvatā nu kho bhante bhavo hotīti. Kāmadhātuvepakkañca
ānanda kammaṁ nābhavissa api nu kho kāmabhavo
paññāyethāti. No hetaṁ bhante. Iti kho ānanda kammaṁ khettaṁ
viññāṇaṁ bījaṁ taṇhā sineho avijjānīvaraṇānaṁ sattānaṁ taṇhāsaññojanānaṁ
hīnāya dhātuyā cetanā patiṭṭhitā patthanā patiṭṭhitā
evaṁ āyatiṁ punabbhavābhinibbatti hoti rūpadhātuvepakkañca ānanda
kammaṁ nābhavissa api nu kho rūpabhavo paññāyethāti. No hetaṁ
bhante. Iti kho ānanda kammaṁ khettaṁ viññāṇaṁ bījaṁ taṇhā
sineho avijjānīvaraṇānaṁ sattānaṁ taṇhāsaññojanānaṁ majjhimāya dhātuyā
cetanā patiṭṭhitā patthanā patiṭṭhitā evaṁ āyatiṁ punabbhavābhinibbatti
hoti arūpadhātuvepakkañca ānanda kammaṁ nābhavissa api nu kho
arūpabhavo paññāyethāti. No hetaṁ bhante. Iti kho ānanda
<pb n="3.289"/>
Kammaṁ khettaṁ viññāṇaṁ bījaṁ taṇhā sineho avijjānīvaraṇānaṁ
sattānaṁ taṇhāsaññojanānaṁ paṇītāya dhātuyā cetanā patiṭṭhitā
patthanā patiṭṭhitā evaṁ āyatiṁpunabbhavābhinibbatti hoti evaṁ kho
ānanda bhavo hotīti.
<p rend="subhead" sid="8">8, sīlabbatasuttaṃ</p>
<p n="518"/>79 Athakho āyasmā ānando <pb ed="P" n="1.225" set="A"/>yena bhagavā tenupasaṅkami
upasaṅkamitvā bhagavantaṁ abhivādetvā ekamantaṁ nisīdi ekamantaṁ
nisinnaṁ kho āyasmantaṁ ānandaṁ bhagavā etadavoca sabbaṁ nu kho
ānanda sīlabbataṁ jīvitaṁ brahmacariyaṁ upaṭṭhānasāraṁ saphalanti. Na
khvettha bhante ekaṁsenāti. Tenahānanda vibhajassūti. Yañhissa
bhante sīlabbataṁ jīvitaṁ brahmacariyaṁ upaṭṭhānasāraṁ sevato akusalā dhammā
abhivaḍḍhanti kusalā dhammā parihāyanti evarūpaṁ sīlabbataṁ jīvitaṁ
brahmacariyaṁ upaṭṭhānasāraṁ aphalaṁ yañca khvassa bhante sīlabbataṁ
jīvitaṁ brahmacariyaṁ upaṭṭhānasāraṁ sevato akusalā dhammā parihāyanti
kusalā dhammā abhivaḍḍhanti evarūpaṁ sīlabbataṁ jīvitaṁ brahmacariyaṁ
upaṭṭhānasāraṁ saphalanti. Idamavoca āyasmā ānando samanuñño
satthā ahosi. Athakho āyasmā ānando samanuñño me satthāti
uṭṭhāyāsanā bhagavantaṁ abhivādetvā padakkhiṇaṁ katvā pakkāmi. Athakho
bhagavā acirapakkante āyasmante ānande bhikkhū āmantesi sekho
bhikkhave ānando na ca panassa sulabharūpo samasamo paññāyāti.
<p rend="subhead" sid="9">9, gandhajātasuttaṃ</p>
<pb n="3.290"/>
<p n="519"/>80 Athakho āyasmā ānando yena bhagavā tenupasaṅkami
upasaṅkamitvā bhagavantaṁ abhivādetvā ekamantaṁ nisīdi ekamantaṁ nisinno
kho āyasmā ānando bhagavantaṁ etadavoca tīṇīmāni bhante
gandhajātāni yesaṁ anuvātaṁyeva gandho gacchati no paṭivātaṁ katamāni
tīṇi mūlagandho sāragandho pupphagandho imāni kho bhante tīṇi
gandhajātāni yesaṁ anuvātaṁyeva gandho gacchati no paṭivātaṁ atthi
nu kho bhante kiñci gandhajātaṁ yassa anuvātampi gandho gacchati
paṭivātampi gandho gacchati anuvātapaṭivātampi gandho <pb ed="P" n="1.226" set="A"/>gacchatīti.
Atthānanda gandhajātaṁ yassa anuvātampi gandho gacchati paṭivātampi gandho
gacchati anuvātapaṭivātampi gandho gacchatīti. Katamaṁ pana taṁ bhante
gandhajātaṁ yassa anuvātampi gandho gacchati paṭivātampi gandho gacchati
anuvātapaṭivātampi gandho gacchatīti. Idhānanda yasmiṁ gāme vā
nigame vā itthī vā puriso vā buddhaṁ saraṇaṁ gato hoti dhammaṁ
saraṇaṁ gato hoti saṅghaṁ saraṇaṁ gato hoti pāṇātipātā paṭivirato
hoti adinnādānā paṭivirato hoti kāmesu micchācārā paṭivirato
hoti musāvādā paṭivirato hoti surāmerayamajjapamādaṭṭhānā paṭivirato
hoti sīlavā hoti kalyāṇadhammo vigatamalamaccherena cetasā agāraṁ
ajjhāvasati muttacāgo payatapāṇi vossaggarato yācayogo dānasaṁvibhāgarato
tassa disāsu samaṇabrāhmaṇā vaṇṇaṁ bhāsanti asukasmiṁ <note n="1">Po. amukamhi. Ma. amukasmiṁ.</note>
nāma gāme vā nigame vā itthī vā puriso vā buddhaṁ saraṇaṁ gato
<pb n="3.291"/>
Dhammaṁ saraṇaṁ gato saṅghaṁ saraṇaṁ gato pāṇātipātā paṭivirato
adinnādānā paṭivirato kāmesu micchācārā paṭivirato musāvādā
paṭivirato surāmerayamajjapamādaṭṭhānā paṭivirato sīlavā kalyāṇadhammo
vigatamalamaccherena cetasā agāraṁ ajjhāvasati muttacāgo payatapāṇi
vossaggarato yācayogo dānasaṁvibhāgaratoti devatāpissa <note n="1">Yu. devatāpissa amanussā.</note> vaṇṇaṁ bhāsanti
asukasmiṁ nāma gāme vā nigame vā itthī vā puriso vā buddhaṁ
saraṇaṁ gato .pe. Yācayogo dānasaṁvibhāgaratoti idaṁ kho taṁ
ānanda gandhajātaṁ yassa anuvātampi gandho gacchati paṭivātampi
gandho gacchati anuvātapaṭivātampi gandho gacchatīti.
Na pupphagandho paṭivātameti
na candanaṁ tagaramallikā vā
satañca gandho paṭivātameti
sabbā disā sappuriso pavāyatīti.
<p rend="subhead" sid="10">10, cūḷanikāsuttaṃ</p>
<p n="520"/>81 Athakho āyasmā <pb ed="P" n="1.227" set="A"/>ānando yena bhagavā tenupasaṅkami
upasaṅkamitvā bhagavantaṁ abhivādetvā ekamantaṁ nisīdi ekamantaṁ
nisinno kho āyasmā ānando bhagavantaṁ etadavoca sammukhā metaṁ
bhante bhagavato sutaṁ sammukhā paṭiggahitaṁ bhagavato ānanda sikhissa
abhibhū nāma sāvako brahmaloke ṭhito sahassīlokadhātuṁ sarena
viññāpesīti bhagavā pana bhante arahaṁ sammāsambuddho kīvatakaṁ pahoti
<pb n="3.292"/>
Sarena viññāpetunti. Sāvako so ānanda appameyyā tathāgatāti.
Dutiyampi kho āyasmā ānando bhagavantaṁ etadavoca sammukhā metaṁ
bhante bhagavato sutaṁ sammukhā paṭiggahitaṁ bhagavato ānanda sikhissa
abhibhū nāma sāvako brahmaloke ṭhito sahassīlokadhātuṁ sarena
viññāpesīti bhagavā pana bhante arahaṁ sammāsambuddho kīvatakaṁ pahoti
sarena viññāpetunti. Sāvako so ānanda appameyyā
tathāgatāti. Tatiyampi kho āyasmā ānando bhagavantaṁ etadavoca sammukhā
metaṁ bhante bhagavato sutaṁ sammukhā paṭiggahitaṁ bhagavato ānanda
sikhissa abhibhū nāma sāvako brahmaloke ṭhito sahassīlokadhātuṁ sarena
viññāpesīti bhagavā pana bhante arahaṁ sammāsambuddho kīvatakaṁ
pahoti sarena viññāpetunti. Sutā te ānanda sahassī cūḷanikā
lokadhātūti. Etassa bhagavā kālo etassa sugata kālo yaṁ
bhagavā bhāseyya bhagavato sutvā bhikkhū dhāressantīti. Tenahānanda
suṇāhi sādhukaṁ manasikarohi bhāsissāmīti. Evaṁ bhanteti kho
āyasmā ānando bhagavato paccassosi. Bhagavā etadavoca
yāvatānanda candimasuriyā pariharanti disā bhanti virocanā tāva
sahassadhā loko tasmiṁ <note n="1">Po. <pb ed="P" n="1.228" set="A"/>Ma. tasmiṁ sahassadhā loke sahassaṁ candānaṁ.</note> sahassaṁ candānaṁ sahassaṁ suriyānaṁ sahassaṁ
sinerupabbatarājānaṁ sahassaṁ jambūdīpānaṁ sahassaṁ aparagoyānaṁ <note n="2">Ma. Yu. aparagoyānānaṁ.</note> sahassaṁ
uttarakurūnaṁ sahassaṁ pubbavidehānaṁ cattāri mahāsamuddasahassāni
cattāri mahārājasahassāni sahassaṁ cātummahārājikānaṁ sahassaṁ
<pb n="3.293"/>
Tāvatiṁsānaṁ sahassaṁ yāmānaṁ sahassaṁ tusitānaṁ sahassaṁ nimmānaratīnaṁ sahassaṁ
paranimmitavasavattīnaṁ sahassaṁ brahmalokānaṁ ayaṁ vuccatānanda sahassī
cūḷanikā lokadhātu yāvatānanda sahassī cūḷanikā lokadhātu tāva
sahassadhā loko ayaṁ vuccatānanda dvisahassī majjhimikā lokadhātu
yāvatānanda dvisahassī majjhimikā lokadhātu tāva sahassadhā loko
ayaṁ vuccatānanda tisahassī mahāsahassī lokadhātu ākaṅkhamāno
ānanda tathāgato tisahassiṁ mahāsahassiṁ lokadhātuṁ sarena viññāpeyya
yāvatā vā <note n="1">Ma. Yu. vāsaddo natthi.</note> pana ākaṅkheyyāti. Yathākathaṁ pana bhante bhagavā
tisahassiṁ mahāsahassiṁ lokadhātuṁ sarena viññāpeyya yāvatā vā pana
ākaṅkheyyāti. Idhānanda tathāgato tisahassiṁ mahāsahassiṁ lokadhātuṁ
obhāsena phareyya yadā te sattā taṁ ālokaṁ sañjāneyyuṁ atha
tathāgato ghosaṁ kareyya saddamanussāveyya evaṁ kho ānanda tathāgato
tisahassiṁ mahāsahassiṁ lokadhātuṁ sarena viññāpeyya yāvatā vā pana
ākaṅkheyyāti. Evaṁ vutte āyasmā ānando āyasmantaṁ udāyiṁ
etadavoca lābhā vata me suladdhaṁ vata me yassa me satthā evaṁmahiddhiko
evaṁ mahānubhāvoti. Evaṁ vutte āyasmā udāyi āyasmantaṁ
ānandaṁ etadavoca kiṁ tuyhettha āvuso ānanda yadi te satthā
evaṁmahiddhiko evaṁmahānubhāvoti. Evaṁ vutte bhagavā āyasmantaṁ udāyiṁ
etadavoca māhevaṁ udāyi sacevaṁ udāyi ānando avītarāgo kālaṁ
kareyya tena cittappasādena sattakkhattuṁ devesu devarajjaṁ kareyya
<pb n="3.294"/>
Sattakkhattuṁ imasmiṁyeva jambūdīpe mahārajjaṁ kāreyya apica udāyi
ānando diṭṭheva dhamme parinibbāyissatīti.
Ānandavaggo tatiyo.
Tassuddānaṁ
channo ājīvako sakko nigaṇṭhā samādapako
navāpi ca tathā bhavo sīlabbatā gandhā ca cūḷanīti.
</xml>