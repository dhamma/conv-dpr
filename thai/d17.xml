<xml src="d17.xml">
<pgroup id="d17"/>
<readunit id="d17">4. mahāsudassanasuttaṃ</readunit>
<p rend="subhead" check="nosid">unnamed</p>
<pb n="2.196"/>
Mahāsudassanasuttaṁ
<p n="163"/><pb ed="P" n="2.169" set="D"/>Evamme sutaṁ. Ekaṁ samayaṁ bhagavā kusinārāyaṁ viharati
upavattane mallānaṁ sālavane antare yamakasālānaṁ parinibbānasamaye.
Athakho āyasmā ānando yena bhagavā tenupasaṅkami
upasaṅkamitvā bhagavantaṁ abhivādetvā ekamantaṁ nisīdi. Ekamantaṁ
nisinno kho āyasmā ānando bhagavantaṁ etadavoca mā bhante
bhagavā imasmiṁ khuddakanagarake ujjaṅgalanagarake sākhānagarake
parinibbāyi santi bhante aññāni mahānagarāni seyyathīdaṁ campā
rājagahaṁ sāvatthī sāketaṁ kosambī bārāṇasī ettha bhagavā
parinibbāyatu ettha bahū khattiyamahāsālā brāhmaṇamahāsālā
gahapatimahāsālā tathāgate abhippasannā te tathāgatassa sarīrapūjaṁ
karissantīti. Mā hevaṁ ānanda avaca khuddakanagarakaṁ ujjaṅgalanagarakaṁ
sākhānagarakanti.
<p rend="subhead" sid="2">kusāvatīrājadhānī</p>
Bhūtapubbaṁ ānanda rājā mahāsudassano nāma
ahosi khattiyo muddhāvasitto cāturanto vijitāvī janapadaṭṭhāvariyappatto.
Rañño ānanda mahāsudassanassa ayaṁ kusinārā
kusāvatī nāma rājadhānī ahosi <note n="1">Yu. sā kho ānanda kusāvatī pacchimena ca puratthimena ca.</note>. Puratthimena ca pacchimena ca
dvādasayojanāni āyāmena uttarena ca dakkhiṇena ca sattayojanāni
vitthārena kusāvatī ānanda rājadhānī iddhā ceva ahosi phītā
ca bahujanā ca ākiṇṇamanussā ca subhikkhā ca. Seyyathāpi
<pb n="2.197"/>
Ānanda devānaṁ ālakamandā nāma rājadhānī iddhā ceva ahosi <note n="1">Ma. hoti.</note>
phītā ca bahujanā ca ākiṇṇayakkhā ca subhikkhā ca evameva
kho ānanda kusāvatī rājadhānī iddhā ceva ahosi phītā ca bahujanā
ca ākiṇṇamanussā ca subhikkhā ca. Kusāvatī ānanda rājadhānī
dasahi saddehi avivittā ahosi divā ceva rattiṁ ca seyyathīdaṁ
hatthisaddena assasaddena rathasaddena bherisaddena mudiṅgasaddena
vīṇāsaddena gītasaddena sammasaddena tālasaddena asatha pivatha
khādathāti dasamena saddena. Kusāvatī ānanda rājadhānī sattahi
pākārehi parikkhittā ahosi <note n="2">Yu. tattha.</note> eko pākāro sovaṇṇamayo
eko rūpiyamayo <note n="3">Yu. rūpimayo. ito paraṁ īdisameva.</note> eko veḷuriyamayo eko phalikamayo eko
lohitaṅkamayo <note n="4">Po.  lohitaṅgamayo. ito paraṁ īdisameva.</note> eko masāragallamayo eko sabbaratanamayo.
Kusāvatiyā ānanda rājadhāniyā catunnaṁ vaṇṇānaṁ dvārāni ahesuṁ
ekaṁ dvāraṁ sovaṇṇameyaṁ ekaṁ rūpiyamayaṁ ekaṁ veḷuriyamayaṁ ekaṁ
phalikamayaṁ. <pb ed="P" n="2.171" set="D"/>Ekamekasmiṁ dvāre satta satta esikā nikhātā
ahesuṁ tiporisaṅgā tiporisaṁ nikhātā <note n="5">Yu. tiporisaṁ nikhātāti  ime pāṭhā natthi.</note> dvādasaporisā <note n="6">Yu. catuporisā.</note> ubbedhena.
Ekā esikā sovaṇṇamayā ekā rūpiyamayā ekā veḷuriyamayā
ekā phalikamayā ekā lohitaṅkamayā ekā masāragallamayā
ekā sabbaratanamayā. Kusāvatī ānanda rājadhānī sattahi
tālapantīhi parikkhittā ahosi ekā tālapanti sovaṇṇamayā ekā
rūpiyamayā ekā veḷuriyamayā ekā phalikamayā ekā lohitaṅkamayā
<pb n="2.198"/>
Ekā masāragallamayā ekā sabbaratanamayā. Sovaṇṇamayassa
tālassa sovaṇṇamayo khandho ahosi rūpiyamayāni pattāni
ca phalāni ca. Rūpiyamayassa tālassa rūpiyamayo khandho ahosi
sovaṇṇamayāni pattāni ca phalāni ca. Veḷuriyassa tālassa
veḷuriyamayo khandho ahosi phalikamayāni pattāni ca phalāni ca.
Phalikamayassa tālassa phalikamayo khandho ahosi veḷuriyamayāni
pattāni ca phalāni ca. Lohitaṅkamayassa tālassa lohitaṅkamayo
khandho ahosi masāragallamayāni pattāni ca phalāni ca.
Masāragallamayassa tālassa masāragallamayo khandho ahosi lohitaṅkamayāni
pattāni ca pattāni ca phalāni ca. Sabbaratanamayassa tālassa
sabbaratanamayo khandho ahosi sabbaratanamayāni pattāni ca phalāni
ca. Tāsaṁ kho panānanda tālapantīnaṁ vāteritānaṁ saddo ahosi
vaggū <note n="1">Ma. vaggu.</note> ca rajaniyo ca kammaniyo <note n="2">Ma. khamaniyo. Yu. kamaniyo. ito paraṁ īdisameva. </note> ca madaniyo ca. Seyyathāpi
ānanda pañcaṅgikassa turiyassa suvinītassa suppaṭitāḷitassa <note n="3">Yu. suppaṭipatāḷitassa.</note> kusalehi <note n="4">Ma. sukusalehi.</note>
susamannāhatassa <note n="5">Ma. samannāhatassa.</note> saddo hoti vaggū ca rajaniyo ca kammaniyo ca
madaniyo <pb ed="P" n="2.172" set="D"/>ca evameva kho ānanda tāsaṁ tālapantīnaṁ vāteritānaṁ
saddo ahosi vaggū ca rajaniyo ca kammaniyo ca madaniyo ca.
Ye kho panānanda tena samayena kusāvatiyā rājadhāniyā dhuttā
ahesuṁ soṇḍā pipāsā te tāsaṁ tālapantīnaṁ vāteritānaṁ
<pb n="2.199"/>
Saddena paricāresuṁ.
<p rend="subhead" sid="3">cakkaratanaṃ</p>
<p n="164"/>Rājā ānanda mahāsudassano sattahi ratanehi samannāgato
ahosi catūhi ca iddhīhi. Katamehi sattahi.
Idhānanda rañño mahāsudassanassa tadahuposathe paṇṇarase
sīsanhātassa uposathikassa uparipāsādavaragatassa dibbaṁ cakkaratanaṁ
pāturahosi sahassāraṁ sanemikaṁ sanābhikaṁ sabbākāraparipūraṁ disvā
rañño mahāsudassanassa etadahosi sutaṁ kho panetaṁ <note n="1">Sī. pana metaṁ.</note> yassa
rañño khattiyassa muddhāvasittassa tadahuposathe paṇṇarase sīsanhātassa
uposathikassa uparipāsādavaragatassa dibbaṁ cakkaratanaṁ pātubhavati
sahassāraṁ sanemikaṁ sanābhikaṁ sabbākāraparipūraṁ so hoti rājā
cakkavattīti assaṁ nu kho ahaṁ rājā cakkavattīti. Athakho
ānanda rājā mahāsudassano uṭṭhāyāsanā ekaṁsaṁ uttarāsaṅgaṁ
karitvā vāmena hatthena suvaṇṇabhiṅgāraṁ gahetvā dakkhiṇena hatthena
cakkaratanaṁ abbhukkiri pavattatu bhavaṁ cakkaratanaṁ abhivijinātu bhavaṁ
cakkaratananti. Athakho taṁ ānanda cakkaratanaṁ puratthimadisaṁ pavattati <note n="2">Ma. pavatti.</note>.
Anudeva <note n="3">Sī. Ma. Yu. anvadeva. ito paraṁ  īdisameva.</note> rājā mahāsudassano saddhiṁ caturaṅginiyā senāya. Yasmiṁ
kho panānanda padese <pb ed="P" n="2.173" set="D"/>cakkaratanaṁ patiṭṭhāsi <note n="4">Po. patiṭaṭhati.</note> tattha rājā
mahāsudassano vāsaṁ upagacchi saddhiṁ caturaṅginiyā senāya. Ye kho
panānanda puratthimāya disāya paṭirājāno te rājānaṁ mahāsudassanaṁ
<pb n="2.200"/>
Upasaṅkamitvā evamāhaṁsu ehi kho mahārāja svāgataṁ <note n="1">Ma. te. ito paraṁ īdisameva.</note> mahārāja
sakaṁ te mahārāja anusāsa mahārājāti. Rājā mahāsudassano
evamāha pāṇo na hantabbo adinnaṁ nādātabbaṁ kāmesu
micchā na caritabbā musā na bhāsitabbā majjaṁ na pātabbaṁ
yathābhuttañca bhuñjathāti. Ye kho panānanda puratthimāya disāya
paṭirājāno te rañño mahāsudassanassa anuyantā <note n="2">Sī. Yu. anuyuttā.</note> ahesuṁ.
Athakho taṁ ānanda cakkaratanaṁ puratthimaṁ samuddaṁ ajjhogāhetvā
paccuttaritvā dakkhiṇaṁ disaṁ pavattati <note n="3">Ma. Yu. pavatti.  ito paraṁ īdisameva.</note> dakkhiṇaṁ samuddaṁ
ajjhogāhetvā paccuttaritvā pacchimaṁ disaṁ pavattati pacchimaṁ samuddaṁ
ajjhogāhetvā paccuttaritvā uttaraṁ disaṁ pavattati. Anudeva
rājā mahāsudassano saddhiṁ caturaṅginiyā senāya. Yasmiṁ kho
panānanda padese cakkaratanaṁ patiṭṭhāsi tattha rājā mahāsudassano
vāsaṁ upagacchi saddhiṁ caturaṅginiyā senāya. Ye kho panānanda
uttarāya disāya paṭirājāno te rājānaṁ mahāsudassanaṁ
upasaṅkamitvā evamāhaṁsu ehi kho mahārāja svāgataṁ mahārāja
sakaṁ te mahārāja anusāsa mahārājāti. Rājā mahāsudassano
evamāha pāṇo na hantabbo adinnaṁ nādātabbaṁ kāmesu
micchā na caritabbā <pb ed="P" n="2.174" set="D"/>musā na bhāsitabbā majjaṁ na pātabbaṁ
yathābhuttañca bhuñjathāti. Ye kho panānanda uttarāya disāya
<pb n="2.201"/>
Paṭirājāno te rañño mahāsudassanassa anuyantā ahesuṁ.
Athakho taṁ ānanda cakkaratanaṁ samuddapariyantaṁ paṭhaviṁ abhivijitvā <note n="1">Ma. Yu. abhivijinitvā.</note>
kusāvatiṁ rājadhāniṁ paccāgantvā rañño mahāsudassanassa
antepuradvāre atthakaraṇapamukhe akkhāhataṁ maññe aṭṭhāsi rañño
mahāsudassanassa antepuraṁ upasobhayamānaṁ. Rañño ānanda
mahāsudassanassa evarūpaṁ cakkaratanaṁ pāturahosi.
<p rend="subhead" sid="4">hatthiratanaṃ</p>
<p n="165"/>Puna caparaṁ ānanda rañño mahāsudassanassa hatthiratanaṁ
pāturahosi sabbaseto sattappatiṭṭho iddhimā vehāsaṅgamo
uposatho nāma nāgarājā. <note n="2">Po. Ma. taṁ. sabbattha īdisameva. </note> Disvā rañño mahāsudassanassa
cittaṁ pasīdi bhaddakaṁ vata bho hatthiyānaṁ sace damathaṁ upeyyāti.
Athakho taṁ ānanda hatthiratanaṁ seyyathāpi nāma bhaddo <note n="3">Ma. gandhahatthājānīyo.</note> hatthājānīyo
dīgharattaṁ suparidanto evameva damathaṁ upagacchi. Bhūtapubbaṁ
ānanda rājā mahāsudassano tameva hatthiratanaṁ vīmaṁsamāno
pubbaṇhasamayaṁ abhiruhitvā samuddapariyantaṁ paṭhaviṁ anuyāyitvā <note n="4">Yu. anusaṁsāyitvā.</note> kusāvatiṁ
rājadhāniṁ paccāgantvā pātarāsamakāsi. Rañño ānanda
mahāsudassanassa evarūpaṁ hatthiratanaṁ pāturahosi.
<p rend="subhead" sid="5">assaratanaṃ</p>
<p n="166"/>Puna caparaṁ ānanda rañño mahāsudassanassa assaratanaṁ
pāturahosi sabbaseto kākasīso muñjakeso iddhimā vehāsaṅgamo
valāhako nāma assarājā. Disvā rañño mahāsudassanassa
cittaṁ pasīdi bhaddakaṁ vata bho assayānaṁ sace damathaṁ upeyyāti.
<pb n="2.202"/>
Athakho <pb ed="P" n="2.175" set="D"/>taṁ ānanda assaratanaṁ seyyathāpi nāma bhaddo assājānīyo
dīgharattaṁ suparidanto evameva damathaṁ upagacchi. Bhūtapubbaṁ ānanda
rājā mahāsudassano tameva assaratanaṁ vīmaṁsamāno pubbaṇhasamayaṁ
abhiruhitvā samuddapariyantaṁ paṭhaviṁ anuyāyitvā <note n="1">Yu. anusāyitvā.</note> kusāvatiṁ rājadhāniṁ
paccāgantvā pātarāsamakāsi. Rañño ānanda mahāsudassanassa
evarūpaṁ assaratanaṁ pāturahosi.
<p rend="subhead" sid="6">maṇiratanaṃ</p>
<p n="167"/>Puna caparaṁ ānanda rañño mahāsudassanassa maṇiratanaṁ
pāturahosi <note n="2">Ma. Yu. so ahosi.</note> maṇiveḷuriyo subho jātimā aṭṭhaṁso suparikammakato
accho vippasanno sabbākārasampanno. Tassa kho panānanda
maṇiratanassa ābhā samantā yojanaṁ phuṭā ahosi. Bhūtapubbaṁ
ānanda rājā mahāsudassano tameva maṇiratanaṁ vīmaṁsamāno caturaṅginiṁ
senaṁ sannayhitvā maṇiṁ dhajaggaṁ āropetvā rattandhakāratimisāyaṁ
pāyāsi <note n="3">Yu. pāyāti.</note>. Ye kho panānanda samantā gāmā ahesuṁ te <note n="4">Ma. Yu. te  tenobhāsena.</note> obhāsena
kammante payojesuṁ divāti maññamānā. Rañño ānanda
mahāsudassanassa evarūpaṁ maṇiratanaṁ pāturahosi.
<p rend="subhead" sid="7">itthiratanaṃ</p>
<p n="168"/>Puna caparaṁ ānanda rañño mahāsudassanassa itthīratanaṁ
pāturahosi abhirūpā dassanīyā pāsādikā paramāya vaṇṇapokkharatāya
samannāgatā nātidīghā nātirassā nātikisā nātithūlā
nātikāḷikā <note n="5">Yu. nātikāḷī.</note> nāccodātā atikkantā manussīvaṇṇaṁ <note n="6">Ma. mānusivaṇṇaṁ. Yu. mānusaṁ vaṇṇaṁ.</note> appattā
dibbavaṇṇaṁ. Tassa kho panānanda itthīratanassa evarūpo
<pb n="2.203"/>
Kāyasamphasso hoti seyyathāpi nāma tūlapicuno vā kappāsapicuno
vā. Tassa kho panānanda itthīratanassa sīte uṇhāni gattāni
honti uṇhe sītāni. Tassa kho panānanda itthīratanassa
kāyato candanagandho vāyati mukhato uppalagandho. Taṁ kho
panānanda itthīratanaṁ rañño mahāsudassanassa pubbuṭṭhāyinī ahosi
pacchānipātinī kiṁkārapaṭisāvinī manāpacārinī piyavādinī. Taṁ kho
panānanda itthīratanaṁ rājānaṁ mahāsudassanaṁ manasāpi no aticārī <note n="1">Ma. aticari.</note>
kuto pana kāyena. Rañño panānanda mahāsudassanassa evarūpaṁ
itthīratanaṁ pāturahosi.
<p rend="subhead" sid="8">gahapatiratanaṃ</p>
<p n="169"/>Puna caparaṁ ānanda rañño mahāsudassanassa gahapatiratanaṁ
pāturahosi. Tassa kammavipākajaṁ dibbacakkhuṁ pāturahosi yena
nidhiṁ passati sassāmikampi assāmikampi. So rājānaṁ mahāsudassanaṁ
upasaṅkamitvā evamāha appossukko tvaṁ deva hohi ahaṁ
te dhanena dhanakaraṇīyaṁ karissāmīti. Bhūtapubbaṁ ānanda rājā
mahāsudassano tameva gahapatiratanaṁ vīmaṁsamāno nāvaṁ abhiruhitvā
majjhe gaṅgāya nadiyā sotaṁ ogāhitvā <note n="2">Yu. ogāhetvā. </note> gahapatiratanaṁ etadavoca
attho me gahapati hiraññasuvaṇṇenāti. Tenahi mahārāja ekatīraṁ <note n="3">Ma. ekaṁ tīraṁ nāvā .... Yu. ekaṁ va tīraṁ nāvā.</note>
nāvaṁ upetūti. Idheva me gahapati attho va hiraññasuvaṇṇenāti.
Athakho taṁ ānanda gahapatiratanaṁ ubhohi hatthehi udakaṁ omasitvā
pūraṁ hiraññasuvaṇṇassa kumbhiṁ uddharitvā rājānaṁ mahāsudassanaṁ
<pb n="2.204"/>
Etadavoca alamettāvatā mahārāja katamettāvatā mahārājāti.
Rājā mahāsudassano evamāha alamettāvatā gahapati katamettāvatā
gahapati pūjitamettāvatā gahapatīti. <pb ed="P" n="2.177" set="D"/>Rañño ānanda
mahāsudassanassa evarūpaṁ gahapatiratanaṁ pāturahosi.
<p rend="subhead" sid="9">pariṇāyakaratanaṃ</p>
<p n="170"/>Puna caparaṁ ānanda rañño mahāsudassanassa pariṇāyakaratanaṁ
pāturahosi paṇḍito viyatto medhāvī paṭibalo rājānaṁ mahāsudassanaṁ
upeyyāpetabbaṁ <note n="1">sabbapotthakesu upayāpetabbaṁ upayāpetuṁ apayāpetabbaṁ apayāpetuṁ.</note> upeyyāpetuṁ apeyyāpetabbaṁ apeyyāpetuṁ
ṭhapetabbaṁ ṭhapetuṁ. So rājānaṁ mahāsudassanaṁ upasaṅkamitvā
evamāha appossukko tvaṁ deva hohi ahamanusāsissāmīti.
Rañño ānanda mahāsudassanassa evarūpaṁ pariṇāyakaratanaṁ
pāturahosi. Rājā ānanda mahāsudassano imehi sattahi ratanehi
samannāgato ahosi.
<p rend="subhead" sid="10">catuiddhisamannāgato</p>
<p n="171"/><note n="2">Yu. puna  caparaṁ ānanda rāja ....</note> Rājā ānanda mahāsudassano catūhi iddhīhi samannāgato
hoti <note n="3">Ma. Yu. ahosi.</note>. Katamāhi catūhi iddhīhi.
Idhānanda rājā mahāsudassano abhirūpo ahosi dassanīyo
pāsādiko paramāya vaṇṇapokkharatāya samannāgato ativiya aññehi
manussehi. Rājā ānanda mahāsudassano imāya paṭhamāya iddhiyā
samannāgato ahosi.
<p n="172"/>Puna caparaṁ ānanda rājā mahāsudassano dīghāyuko
ahosi ciraṭṭhitiko ativiya aññehi manussehi. Rājā ānanda
<pb n="2.205"/>
Mahāsudassano imāya dutiyāya iddhiyā samannāgato ahosi.
<p n="173"/>Puna caparaṁ ānanda rājā mahāsudassano appābādho
ahosi appātaṅko samavepākiniyā gahaṇiyā samannāgato nātisītāya
nāccuṇhāya ativiya aññehi manussehi. Rājā ānanda
mahāsudassano imāya tatiyāya iddhiyā samannāgato ahosi.
<p n="174"/><pb ed="P" n="2.178" set="D"/>Puna caparaṁ ānanda rājā mahāsudassano
brāhmaṇagahapatikānaṁ piyo ahosi manāpo. Seyyathāpi ānanda pitā
puttānaṁ piyo hoti manāpo evameva kho ānanda rājā
mahāsudassano brāhmaṇagahapatikānaṁ piyo ahosi manāpo.
Rañño <note n="1">Ma. Yu. raññopi ānanda.</note> pana ānanda mahāsudassanassa brāhmaṇagahapatikā piyā
ahesuṁ manāpā. Seyyathāpi ānanda pitu puttā piyā honti
manāpā evameva kho ānanda raññopi mahāsudassanassa
brāhmaṇagahapatikā piyā ahesuṁ manāpā. Bhūtapubbaṁ ānanda rājā
mahāsudassano caturaṅginiyā senāya uyyānabhūmiṁ niyyāsi. Athakho
ānanda brāhmaṇagahapatikā rājānaṁ mahāsudassanaṁ upasaṅkamitvā
evamāhaṁsu ataramāno deva yāhi yathā taṁ mayaṁ cirataraṁ passeyyāmāti.
Rājāpi ānanda mahāsudassano sārathi āmantesi ataramāno
sārathi rathaṁ pesehi yathā ahaṁ brāhmaṇagahapatike cirataraṁ
passeyyanti. Rājā ānanda mahāsudassano imāya catutthāya <note n="2">Ma. catutthiyā.</note>
iddhiyā samannāgato ahosi. Rājā ānanda mahāsudassano
<pb n="2.206"/>
Imāhi catūhi iddhīhi samannāgato ahosi.
<p rend="subhead" sid="11">dhammapāsādapokkharaṇī</p>
<p n="175"/>Athakho ānanda rañño mahāsudassanassa etadahosi
yannūnāhaṁ imāsu tālantarikāsu dhanusate dhanusate pokkharaṇiyo
māpeyyanti. Māpesi kho ānanda rājā mahāsudassano tāsu
tālantarikāsu dhanusate dhanusate pokkharaṇiyo. Tā kho panānanda
pokkharaṇiyo catunnaṁ vaṇṇānaṁ iṭṭhakāhi citā ahesuṁ ekā
iṭṭhakā sovaṇṇamayā ekā rūpiyamayā ekā veḷuriyamayā ekā
phalikamayā. Tāsu kho panānanda pokkharaṇīsu cattāri <note n="1">Ma. Yu. āmeñḍitaṁ.</note> sopāṇāni
ahesuṁ catunnaṁ vaṇṇānaṁ ekaṁ sopāṇaṁ sovaṇṇamayaṁ ekaṁ
rūpiyamayaṁ ekaṁ veḷuriyamayaṁ ekaṁ phalikamayaṁ. Sovaṇṇamayassa
sopāṇassa sovaṇṇamayā <pb ed="P" n="2.179" set="D"/>thambhā ahesuṁ rūpiyamayā suciyo <note n="2">Ma. Yu. sūciyo. sabbattha īdisameva.</note> ca
uṇhīsañca. Rūpiyamayassa sopāṇassa rūpiyamayā thambhā ahesuṁ
sovaṇṇamayā suciyo ca uṇhīsañca. Veḷuriyamayassa sopāṇassa
veḷuriyamayā thambhā ahesuṁ phalikamayā suciyo ca uṇhīsañca.
Phalikamayassa sopāṇassa phalikamayā thambhā ahesuṁ veḷuriyamayā
suciyo ca uṇhīsañca. Tā kho panānanda pokkharaṇiyo dvīhi
vedikāhi parikkhittā ahesuṁ ekā vedikā sovaṇṇamayā ekā
rūpiyamayā. Sovaṇṇamayāya vedikāya sovaṇṇamayā thambhā ahesuṁ
rūpiyamayā suciyo ca uṇhīsañca. Rūpiyamayāya vedikāya rūpiyamayā
thambhā ahesuṁ sovaṇṇamayā suciyo ca uṇhīsañca. Athakho
<pb n="2.207"/>
Ānanda rañño mahāsudassanassa etadahosi yannūnāhaṁ imāsu
pokkharaṇīsu evarūpaṁ mālaṁ ropāpeyyaṁ uppalaṁ padumaṁ kumudaṁ
puṇḍarīkaṁ sabbotukaṁ sabbajanassa anāvaṭṭanti <note n="1">Ma. anāvaṭanti. Yu. anācāranti.</note>. Ropāpesi kho
ānanda rājā mahāsudassano tāsu pokkharaṇīsu evarūpaṁ mālaṁ
uppalaṁ padumaṁ kumudaṁ puṇḍarīkaṁ sabbotukaṁ sabbajanassa anāvaṭṭaṁ <note n="2">Ma. anāvaṭaṁ. Yu. anācāraṁ. </note>.
Athakho ānanda rañño mahāsudassanassa etadahosi yannūnāhaṁ
imāsaṁ pokkharaṇīnaṁ tīre nhāpake purise ṭhapeyyaṁ ye āgatāgataṁ
janaṁ nhāpessantīti. Ṭhapesi <note n="3">Ma. paṭṭhapesi.</note> kho ānanda rājā mahāsudassano
tāsaṁ pokkharaṇīnaṁ tīre nhāpake purise ye āgatāgataṁ janaṁ
nhāpesuṁ <note n="4">Yu. nhāpeyyuṁ.</note>. Athakho ānanda rañño mahāsudassanassa etadahosi
yannūnāhaṁ imāsaṁ pokkharaṇīnaṁ tīre evarūpaṁ dānaṁ paṭṭhapeyyaṁ annaṁ
annatthikassa pānaṁ pānatthikassa vatthaṁ vatthatthikassa yānaṁ
yānatthikassa sayanaṁ sayanatthikassa itthiṁ itthitthikassa hiraññaṁ
hiraññatthikassa suvaṇṇaṁ suvaṇṇatthikassāti. <pb ed="P" n="2.180" set="D"/>Paṭṭhapesi kho
ānanda rājā mahāsudassano tāsaṁ pokkharaṇīnaṁ tīre evarūpaṁ dānaṁ
annaṁ annatthikassa pānaṁ pānatthikassa vatthaṁ vatthatthikassa
yānaṁ yānatthikassa sayanaṁ sayanatthikassa itthiṁ itthitthikassa
hiraññaṁ hiraññatthikassa suvaṇṇaṁ suvaṇṇatthikassāti.
<p n="176"/>Athakho ānanda brāhmaṇagapatikā pahūtaṁ sāpateyyaṁ
ādāya rājānaṁ mahāsudassanaṁ upasaṅkamitvā evamāhaṁsu idaṁ deva
<pb n="2.208"/>
Pahūtaṁ sāpateyyaṁ devasseva <note n="1">Sī. devadevaṁ. Yu. devaṁyeva uddissa āhataṁ.</note> uddissa ābhataṁ taṁ devo
paṭiggaṇhātūti. Alaṁ bho mamamidaṁ <note n="2">Ma. mamapidaṁ. Yu. mamapi. </note> pahūtaṁ sāpateyyaṁ dhammikena
balinā abhisaṅkhataṁ taṁ vo hotu ito ca bhiyyo harathāti.
Te raññā paṭikkhittā ekamantaṁ apakkamma evaṁ samacintesuṁ
na kho evaṁ <note n="3">Ma. Yu. etaṁ.</note> amhākaṁ paṭirūpaṁ yaṁ <note n="4">Yu. mayaṁ.</note> imāni sāpateyyāni punadeva
sakāni gharāni paṭihāreyyāma <note n="5">Po. paṭihāreyyāmāti. Yu. paṭihārāma. </note> yannūna mayaṁ rañño mahāsudassanassa
nivesanaṁ māpeyyāmāti. Te rājānaṁ mahāsudassanaṁ upasaṅkamitvā
evamāhaṁsu nivesanaṁ te deva māpeyyāmāti <note n="6">Ma. Yu. māpessāmāti.</note>. Adhivāsesi kho
ānanda rājā mahāsudassano tuṇhībhāvena.
<p n="177"/>Athakho ānanda sakko devānamindo rañño
mahāsudassanassa cetasā cetoparivitakkamaññāya vissakammaṁ <note n="7">Po. Ma. vissukammaṁ. evamuparipi.</note> devaputtaṁ
āmantesi ehi tvaṁ samma vissakamma rañño mahāsudassanassa
nivesanaṁ māpehi dhammaṁ nāma pāsādanti. Evaṁ bhaddaṁ tavāti
kho ānanda vissakammo <pb ed="P" n="2.181" set="D"/>devaputto sakkassa devānamindassa
paṭissuṇitvā seyyathāpi nāma balavā puriso sammiñjitaṁ vā
bāhaṁ pasāreyya pasāritaṁ vā bāhaṁ sammiñjeyya evameva
devesu tāvatiṁsesu antarahito rañño mahāsudassanassa purato
pāturahosi. Athakho ānanda vissakammo devaputto rājānaṁ
mahāsudassanaṁ etadavoca nivesanaṁ te deva māpessāmi dhammaṁ
<pb n="2.209"/>
Nāma pāsādanti. Adhivāsesi kho ānanda rājā mahāsudassano
tuṇhībhāvena. Māpesi kho ānanda vissakammo devaputto rañño
mahāsudassanassa nivesanaṁ dhammaṁ nāma pāsādaṁ. Dhammo ānanda
pāsādo puratthimena ca pacchimena ca yojanaṁ āyāmena ahosi
uttarena ca dakkhiṇena ca aḍḍhayojanaṁ vitthārena. Dhammassa
ānanda pāsādassa tiporisaṁ uccatarena <note n="1">Yu. uccattanena.</note> vatthuṁ citaṁ ahosi catunnaṁ
vaṇṇānaṁ iṭṭhakāhi ekā iṭṭhakā sovaṇṇamayā ekā rūpiyamayā
ekā veḷuriyamayā ekā phalikamayā. Dhammassa ānanda pāsādassa
caturāsītithambhasahassāni ahesuṁ catunnaṁ vaṇṇānaṁ eko thambho
sovaṇṇamayo eko rūpiyamayo eko veḷuriyamayo eko
phalikamayo. Dhammo ānanda pāsādo catunnaṁ vaṇṇānaṁ phalakehi
santhato ahosi ekaṁ phalakaṁ sovaṇṇamayaṁ ekaṁ rūpiyamayaṁ ekaṁ
veḷuriyamayaṁ ekaṁ phalikamayaṁ. Dhammassa ānanda pāsādassa
catuvīsatisopāṇāni ahesuṁ catunnaṁ vaṇṇānaṁ ekaṁ sopāṇaṁ sovaṇṇamayaṁ
ekaṁ rūpiyamayaṁ ekaṁ veḷuriyamayaṁ ekaṁ phalikamayaṁ. Sovaṇṇamayassa
sopāṇassa sovaṇṇamayā thambhā ahesuṁ rūpiyamayā suciyo ca
uṇhīsañca. Rūpiyamayassa sopāṇassa rūpiyamayā thambhā ahesuṁ
sovaṇṇamayā suciyo ca uṇhīsañca. Veḷuriyamayassa sopāṇassa
veḷuriyamayā thambhā ahesuṁ phalikamayā suciyo ca uṇhīsañca.
Phalikamayassa sopāṇassa phalikamayā thambhā ahesuṁ veḷuriyamayā
<pb n="2.210"/>
Suciyo ca uṇhīsañca. Dhamme ānanda pāsāde caturāsītikūṭāgārasahassāni
ahesuṁ catunnaṁ vaṇṇānaṁ ekaṁ kūṭāgāraṁ sovaṇṇamayaṁ
ekaṁ rūpiyamayaṁ ekaṁ veḷuriyamayaṁ ekaṁ phalikamayaṁ. Sovaṇṇamaye
kūṭāgāre rūpiyamayo pallaṅko paññatto ahosi. Rūpiyamaye
kūṭāgāre sovaṇṇamayo pallaṅko paññatto ahosi. Veḷuriyamaye
kūṭāgāre dantamayo pallaṅko paññatto ahosi.
Phalikamaye kūṭāgāre masāragallamayo <note n="1">Sī. Ma. Yu. sāramayo.</note> pallaṅko paññatto ahosi.
Sovaṇṇamayassa kūṭāgārassa dvāre rūpiyamayo tālo ṭhito ahosi
tassa rūpiyamayo khandho sovaṇṇamayāni pattāni ca phalāni ca.
Rūpiyamayassa kūṭāgārassa dvāre sovaṇṇamayo tālo ṭhito ahosi
tassa sovaṇṇamayo khandho rūpiyamayāni pattāni ca phalāni ca.
Veḷuriyamayassa kūṭāgārassa dvāre phalikamayo tālo ṭhito ahosi
tassa phalikamayo khandho veḷuriyamayāni pattāni ca phalāni ca.
Phalikamayassa kūṭāgārassa dvāre veḷuriyamayo tālo ṭhito ahosi
tassa veḷuriyamayo khandho phalikamayāni pattāni ca phalāni ca.
<p n="178"/>Athakho ānanda rañño mahāsudassanassa etadahosi
yannūnāhaṁ mahāviyūhassa kūṭāgārassa dvāre sabbasovaṇṇamayaṁ
tālavanaṁ māpeyyaṁ yattha divāvihāraṁ nisīdissāmīti. Māpesi kho
ānanda rājā mahāsudassano mahāviyūhassa kūṭāgārassa dvāre
sabbasovaṇṇamayaṁ tālavanaṁ yattha divāvihāraṁ nisīdi. Dhammo
<pb n="2.211"/>
Ānanda pāsādo dvīhi vedikāhi parikkhitto <pb ed="P" n="2.183" set="D"/>ahosi ekā
vedikā sovaṇṇamayā ekā rūpiyamayā. Sovaṇṇamayāya vedikāya
sovaṇṇamayā thambhā ahesuṁ rūpiyamayā suciyo ca uṇhīsañca.
Rūpiyamayāya vedikāya rūpiyamayā thambhā ahesuṁ sovaṇṇamayā suciyo
ca uṇhīsañca. Dhammo ānanda pāsādo dvīhi kiṅkaṇikajālehi <note n="1">Ma. kiṅkiṇikajālehi. Yu. kiṅkiṇikajālāhi.</note>
parikkhitto ahosi ekaṁ jālaṁ sovaṇṇamayaṁ ekaṁ <note n="2">Yu. jālaṁ.</note> rūpiyamayaṁ.
Sovaṇṇamayassa jālassa rūpiyamayā kiṅkaṇikā <note n="3">Yu. kiṅkiṇiyo.  sabbattha īdisameva.</note> ahesuṁ. Rūpiyamayassa
jālassa sovaṇṇamayā kiṅkaṇikā ahesuṁ. Tesaṁ kho ānanda
kiṅkaṇikajālānaṁ vāteritānaṁ saddo ahosi vaggū ca rajaniyo ca
kammaniyo <note n="4">Ma. Yu. kamaniyo. evamuparipi.</note> ca madaniyo ca. Seyyathāpi ānanda pañcaṅgikassa
turiyassa suvinītassa suppaṭitāḷitassa <note n="5">Yu. suppaṭipatāḷitassa. </note> kusalehi <note n="6">Ma. sukusalehi.</note> susamannāhatassa <note n="7">Ma. Yu. samannāhatassa.</note> saddo
hoti vaggū ca rajaniyo ca kammaniyo ca madaniyo ca evameva
kho ānanda tesaṁ kiṅkaṇikajālānaṁ vāteritānaṁ saddo ahosi
vaggū ca rajaniyo ca kammaniyo ca madaniyo ca. Ye kho panānanda
tena samayena kusāvatiyā rājadhāniyā dhuttā ahesuṁ soṇḍā pipāsā
te tesaṁ kiṅkaṇikajālānaṁ vāteritānaṁ saddena paricāresuṁ. Niṭṭhito
kho ānanda <note n="8">Ma. Yu. panānanda.</note> dhammo pāsādo duddikkho ahosi musati cakkhūni.
Seyyathāpi ānanda vassānaṁ pacchime māse saradasamaye visuddhe <note n="9">Ma. Yu. ayaṁ  pāṭho natthi.</note>
upaviddhe <note n="10">Ma. Yu. viddhe.</note> vigatavalāhake deve ādicco nabhaṁ abbhussakkamāno <note n="11">Ma. abbhuggamamāno. Yu. abbhussukkamāno.</note>
<pb n="2.212"/>
Duddikkho <note n="1">Yu. sabbattha dudikkho.</note> <pb ed="P" n="2.184" set="D"/>ahosi musati cakkhūni evameva kho ānanda dhammo
pāsādo duddikkho ahosi musati cakkhūni. Athakho ānanda
rañño mahāsudassanassa etadahosi yannūnāhaṁ dhammassa pāsādassa
purato dhammaṁ nāma pokkharaṇiṁ māpeyyanti. Māpesi kho ānanda
rājā mahāsudassano dhammassa pāsādassa purato dhammaṁ nāma
pokkharaṇiṁ. Dhammā ānanda pokkharaṇī puratthimena ca pacchimena ca
yojanaṁ āyāmena ahosi uttarena ca dakkhiṇena ca aḍḍhayojanaṁ
vitthārena. Dhammā ānanda pokkharaṇī catunnaṁ vaṇṇānaṁ iṭṭhakāhi
citā ahosi ekā iṭṭhakā sovaṇṇamayā ekā rūpiyamayā ekā
veḷuriyamayā ekā phalikamayā. Dhammāya <note n="2">Yu. ca.</note> ānanda pokkharaṇiyā
catuvīsatisopāṇāni ahesuṁ catunnaṁ vaṇṇānaṁ ekaṁ sopāṇaṁ
sovaṇṇamayaṁ ekaṁ rūpiyamayaṁ ekaṁ veḷuriyamayaṁ ekaṁ phalikamayaṁ.
Sovaṇṇamayassa sopāṇassa sovaṇṇamayā thambhā ahesuṁ rūpiyamayā
suciyo ca uṇhīsañca. Rūpiyamayassa sopāṇassa rūpiyamayā thambhā
ahesuṁ sovaṇṇamayā suciyo ca uṇhīsañca. Veḷuriyamayassa
sopāṇassa veḷuriyamayā thambhā ahesuṁ phalikamayā suciyo ca
uṇhīsañca. Phalikamayassa sopāṇassa phalikamayā thambhā ahesuṁ
veḷuriyamayā suciyo ca uṇhīsañca. Dhammā ānanda pokkharaṇī
dvīhi vedikāhi parikkhittā ahosi ekā vedikā sovaṇṇamayā
ekā rūpiyamayā. Sovaṇṇamayāya vedikāya sovaṇṇamayā thambhā
<pb n="2.213"/>
Ahesuṁ rūpiyamayā suciyo ca uṇhīsañca. Rūpiyamayāya vedikāya
rūpiyamayā thambhā ahesuṁ sovaṇṇamayā suciyo ca uṇhīsañca.
Dhammā ānanda pokkharaṇī sattahi tālapantīhi parikkhittā ahosi
ekā tālapanti sovaṇṇamayā ekā rūpiyamayā ekā veḷuriyamayā
ekā phalikamayā ekā lohitaṅkamayā ekā masāragallamayā
ekā sabbaratanamayā. Sovaṇṇamayassa tālassa sovaṇṇamayo
khandho ahosi <pb ed="P" n="2.185" set="D"/>rūpiyamayāni pattāni ca phalāni ca. Rūpiyamayassa
tālassa rūpiyamayo khandho ahosi sovaṇṇamayāni pattāni ca
phalāni ca. Veḷuriyamayassa tālassa veḷuriyamayo khandho ahosi
phalikamayāni pattāni ca phalāni ca. Phalikamayassa tālassa phalikamayo
khandho ahosi veḷuriyamayāni pattāni ca phalāni ca. Lohitaṅkamayassa
tālassa lohitaṅkamayo khandho ahosi masāragallamayāni pattāni ca
phalāni ca. Masāragallamayassa tālassa masāragallamayo khandho
ahosi lohitaṅkamayāni pattāni ca phalāni ca. Sabbaratanamayassa
tālassa sabbaratanamayo khandho ahosi sabbaratanamayāni pattāni ca
phalāni ca. Tāsaṁ kho panānanda tālapantīnaṁ vāteritānaṁ saddo
ahosi vaggū ca rajaniyo ca kammaniyo ca madaniyo ca. Seyyathāpi
ānanda pañcaṅgikassa turiyassa suvinītassa suppaṭitāḷitassa kusalehi
susamannāhatassa saddo ahosi vaggū ca rajaniyo ca kammaniyo ca
madaniyo ca evameva kho ānanda tāsaṁ tālapantīnaṁ vāteritānaṁ
<pb n="2.214"/>
Saddo ahosi vaggū ca rajaniyo ca kammaniyo ca madaniyo ca.
Ye kho panānanda tena samayena kusāvatiyā rājadhāniyā dhuttā
ahesuṁ soṇḍā pipāsā te tāsaṁ tālapantīnaṁ vāteritānaṁ
saddena paricāresuṁ. Niṭṭhite kho panānanda dhamme pāsāde
niṭṭhitāya ca dhammāya pokkharaṇiyā rājā mahāsudassano ye kho
panānanda <note n="1">Ma. Yu. kho panānandāti ime pāṭhā natthi.</note> tena samayena samaṇesu vā samaṇasammatā brāhmaṇesu
vā brāhmaṇasammatā te sabbakāmehi santappetvā dhammaṁ
pāsādaṁ abhiruhīti.
Paṭhamabhāṇavāraṁ.
<p rend="subhead" sid="12">jhānasampatti</p>
<p n="179"/>Athakho ānanda rañño mahāsudassanassa etadahosi
kissa nu kho me idaṁ kammassa phalaṁ kissa kammassa vipāko
yenāhaṁ etarahi evaṁmahiddhiko evaṁmahānubhāvoti. <pb ed="P" n="2.186" set="D"/>Athakho ānanda
rañño mahāsudassanassa etadahosi tiṇṇaṁ kho me idaṁ kammānaṁ
phalaṁ tiṇṇaṁ kammānaṁ vipāko yenāhaṁ etarahi evaṁmahiddhiko
evaṁmahānubhāvo seyyathīdaṁ dānassa damassa saññamassāti.
Athakho ānanda rājā mahāsudassano yena mahāviyūhaṁ kūṭāgāraṁ
tenupasaṅkami upasaṅkamitvā mahāviyūhassa kūṭāgārassa dvāre ṭhito
udānaṁ udānesi tiṭṭha kāmavitakka tiṭṭha byāpādavitakka tiṭṭha
vihiṁsāvitakka ettāvatā kāmavitakka ettāvatā byāpādavitakka
ettāvatā vihiṁsāvitakkāti. Athakho ānanda rājā mahāsudassano
<pb n="2.215"/>
Mahāviyūhaṁ kūṭāgāraṁ pavisitvā sovaṇṇamaye pallaṅke nisinno
vivicceva kāmehi vivicca akusalehi dhammehi savitakkaṁ savicāraṁ
vivekajaṁ pītisukhaṁ paṭhamajjhānaṁ upasampajja vihāsi vitakkavicārānaṁ
vūpasamā ajjhattaṁ sampasādanaṁ cetaso ekodibhāvaṁ avitakkaṁ avicāraṁ
samādhijaṁ pītisukhaṁ dutiyajjhānaṁ upasampajja vihāsi pītiyā ca virāgā
upekkhako ca vihāsi sato sampajāno sukhañca kāyena paṭisaṁvedesi
yantaṁ ariyā ācikkhanti upekkhako satimā sukhavihārīti tatiyajjhānaṁ
upasampajja vihāsi sukhassa ca pahānā dukkhassa ca pahānā pubbeva
somanassadomanassānaṁ atthaṅgamā adukkhamasukhaṁ upekkhāsatipārisuddhiṁ
catutthajjhānaṁ upasampajja vihāsi.
<p n="180"/>Athakho ānanda rājā mahāsudassano mahāviyūhā
kūṭāgārā nikkhamitvā sovaṇṇamayaṁ kūṭāgāraṁ pavisitvā rūpiyamaye pallaṅke
nisinno mettāsahagatena cetasā ekaṁ disaṁ pharitvā vihāsi tathā
dutiyaṁ tathā tatiyaṁ tathā catutthaṁ. Iti uddhamadho tiriyaṁ sabbadhi
sabbattatāya sabbāvantaṁ lokaṁ mettāsahagatena cetasā vipulena
mahaggatena appamāṇena averena abyāpajjhena pharitvā vihāsi
karuṇāsahagatena cetasā. Muditāsahagatena cetasā. Upekkhāsahagatena
cetasā ekaṁ disaṁ pharitvā vihāsi tathā dutiyaṁ tathā
tatiyaṁ tathā catutthaṁ. Iti uddhamadho tiriyaṁ sabbadhi sabbattatāya
sabbāvantaṁ lokaṁ upekkhāsahagatena cetasā vipulena mahaggatena
<pb n="2.216"/>
Appamāṇena averena abyāpajjhena pharitvā vihāsi.
<p rend="subhead" sid="13">caturāsīti nagarasahassādi</p>
<p n="181"/>Rañño ānanda mahāsudassanassa caturāsītinagarasahassāni
ahesuṁ kusāvatīrājadhānīpamukhāni caturāsītipāsādasahassāni ahesuṁ
dhammapāsādapamukhāni caturāsītikūṭāgārasahassāni ahesuṁ
mahāviyūhakūṭāgārapamukhāni caturāsītipallaṅkasahassāni ahesuṁ sovaṇṇamayāni
rūpiyamayāni dantamayāni masāragallamayāni <note n="1">Ma. Yu. sāramayāni. sabbattha īdisameva.</note> goṇakatthatāni paṭikatthatāni <note n="2">ayaṁ pāṭho natthi. </note>
paṭalikatthatāni kadalimigapavarapaccattharaṇāni sauttaracchadāni <note n="3">Yu. sauttaracchadanāni.</note>
ubhatolohitakupadhānāni caturāsītināgasahassāni ahesuṁ sovaṇṇālaṅkārāni
sovaṇṇadhajāni hemajālapaṭicchannāni uposathanāgarājapamukhāni
caturāsītiassasahassāni ahesuṁ sovaṇṇālaṅkārāni sovaṇṇadhajāni
hemajālapaṭicchannāni valāhakāssarājapamukhāni caturāsītirathasahassāni ahesuṁ
sīhacammaparivārāni byagghacammaparivārāni dīpicammaparivārāni
paṇḍukambalaparivārāni sovaṇṇālaṅkārāni sovaṇṇadhajāni
hemajālapaṭicchannāni vejayantarathapamukhāni caturāsītimaṇisahassāni ahesuṁ
maṇiratanapamukhāni caturāsītiitthīsahassāni ahesuṁ subhaddādevīpamukhāni
caturāsītigahapatisahassāni ahesuṁ gahapatiratanapamukhāni caturāsītikhattiyasahassāni
ahesuṁ anuyantāni <note n="4">Sī. Yu. anuyuttāni.</note> pariṇāyakaratanapamukhāni caturāsītidhenusahassāni
ahesuṁ duhasandanāni <note n="5">Sī. Ma. Yu. dukulasandanāni. </note> kaṁsūpadhāraṇāni <note n="6">Sī. kaṁsupasandanāni.</note> caturāsītivatthakoṭisahassāni
ahesuṁ khomasukhumānaṁ kappāsikasukhumānaṁ koseyyasukhumānaṁ
<pb n="2.217"/>
Kambalasukhumānaṁ. Rañño ānanda mahāsudassanassa <note n="1">Yu. ime pāṭhā natthi.</note> caturāsītithālipākasahassāni
ahesuṁ sāyaṁ pātaṁ bhattābhihāro abhiharayittha. <note n="2">Ma. Yu. abhihariyittha.</note>
<p n="182"/>Tena kho panānanda samayena rañño mahāsudassanassa
caturāsītināgasahasasāni sāyaṁ pātaṁ upaṭṭhānaṁ āgacchanti. Athakho
ānanda rañño mahāsudassanassa etadahosi imāni kho me
caturāsītināgasahassāni sāyaṁ pātaṁ upaṭṭhānaṁ āgacchanti yannūna
vassasatassa vassasatassa accayena dvecattāḷīsaṁ dvecattāḷīsaṁ
nāgasahassāni sakiṁ sakiṁ upaṭṭhānaṁ āgaccheyyunti. Athakho ānanda
rājā mahāsudassano pariṇāyakaratanaṁ āmantesi imāni kho me
samma pariṇāyakaratana caturāsītināgasahassāni sāyaṁ pātaṁ upaṭṭhānaṁ
āgacchanti tenahi samma pariṇāyakaratana vassasatassa vassasatassa
accayena dvecattāḷīsaṁ <pb ed="P" n="2.189" set="D"/>dvecattāḷīsaṁ nāgasahassāni sakiṁ sakiṁ
upaṭṭhānaṁ āgacchantūti. Evaṁ devāti <note n="3">Po. Ma. Yu. kho.</note> ānanda pariṇāyakaratanaṁ
rañño mahāsudassanassa paccassosi. Athakho ānanda rañño
mahāsudassanassa aparena samayena vassasatassa vassasatassa accayena
dvecattāḷīsaṁ dvecattāḷīsaṁ nāgasahassāni sakiṁ sakiṁ upaṭṭhānaṁ
āgamiṁsu.
<p rend="subhead" sid="14">subhaddādeviupasaṅkamanaṃ</p>
Athakho ānanda subhaddāya deviyā bahunnaṁ vassānaṁ
bahunnaṁ vassasatānaṁ bahunnaṁ vassasahassānaṁ accayena etadahosi
ciraṁ diṭṭho kho me rājā mahāsudassano yannūnāhaṁ rājānaṁ
mahāsudassanaṁ dassanāya upasaṅkameyyanti. Athakho ānanda subhaddā
<pb n="2.218"/>
Devī itthāgāraṁ āmantesi ettha tumhe sīsanhāyatha <note n="1">Ma. Yu. sīsāni nhāyatha.</note> pītāni
vatthāni pārupatha ciraṁ diṭṭho no rājā mahāsudassano rājānaṁ
mahāsudassanaṁ dassanāya upasaṅkameyyāmāti. <note n="2">Ma. Yu. upasaṅkamissāmāti.</note> Evaṁ ayyeti kho
ānanda itthāgāraṁ subhaddāya deviyā paṭissuṇitvā sīsanhāyitvā
pītāni vatthāni pārupitvā yena subhaddā devī tenupasaṅkami.
Athakho ānanda subhaddā devī pariṇāyakaratanaṁ āmantesi kappehi
samma pariṇāyakaratana caturaṅginiṁ senaṁ ciraṁ diṭṭho no rājā
mahāsudassano rājānaṁ mahāsudassanaṁ dassanāya upasaṅkameyyāmāti. <note n="3">Ma. Yu. upasaṅkamissāmāti.</note>
Evaṁ devīti kho ānanda pariṇāyakaratanaṁ subhaddāya deviyā
paṭissuṇitvā caturaṅginiṁ senaṁ kappāpetvā subhaddāya deviyā paṭivedesi
kappitā kho te devi caturaṅginī senā yassadāni kālaṁ
maññasīti. <pb ed="P" n="2.190" set="D"/>Athakho ānanda subhaddā devī caturaṅginiyā senāya
saddhiṁ itthāgārena yena dhammo pāsādo tenupasaṅkami upasaṅkamitvā
dhammaṁ pāsādaṁ abhiruhitvā yena mahāviyūhaṁ kūṭāgāraṁ
tenupasaṅkami upasaṅkamitvā mahāviyūhassa kūṭāgārassa dvārabāhaṁ
ālambitvā aṭṭhāsi. Athakho ānanda rājā mahāsudassano
saddaṁ sutvā <note n="4">Yu. ime pāṭhā  natthi.</note> kinnu kho so mahato viya janakāyassa saddoti
mahāviyūhā kūṭāgārā nikkhamanto addasa subhaddaṁ dveiṁ dvārabāhaṁ
ālambitvā ṭhitaṁ disvā subhaddaṁ deviṁ etadavoca ettheva
devi tiṭṭha mā pāvisīti. Athakho ānanda rājā mahāsudassano
<pb n="2.219"/>
Aññataraṁ purisaṁ āmantesi ehi tvaṁ ambho purisa mahāviyūhā
kūṭāgārā sovaṇṇamayaṁ pallaṅkaṁ nīharitvā sabbasovaṇṇamaye
tālavane paññapehīti. Evaṁ devāti kho ānanda so puriso
rañño mahāsudassanassa paṭissutvā mahāviyūhā kūṭāgārā sovaṇṇamayaṁ
pallaṅkaṁ nīharitvā sabbasovaṇṇamaye tālavane paññapesi.
Athakho ānanda rājā mahāsudassano dakkhiṇena passena sīhaseyyaṁ
kappesi pādena pādaṁ accādhāya sato sampajāno.
<p n="183"/>Athakho ānanda subhaddāya deviyā etadahosi vippasannāni
kho rañño mahāsudassanassa indriyāni parisuddhāni <note n="1">Ma. Yu. parisuddho.</note>
chavivaṇṇo pariyodāto mā heva kho rājā mahāsudassano
kālamakāsīti. Rājānaṁ mahāsudassanaṁ etadavoca imāni <note n="2">Yu. kho.</note> te
deva caturāsītinagarasahassāni kusāvatīrājadhānīpamukhāni ettha deva
chandaṁ janehi jīvite apekkhaṁ karohi imāni te deva caturāsītipāsādasahassāni
dhammapāsādapamukhāni ettha deva chandaṁ janehi
jīvite apekkhaṁ karohi <pb ed="P" n="2.191" set="D"/>imāni <note n="3">Po. kho.</note> te deva caturāsītikūṭāgārasahassāni
mahāviyūhakūṭāgārapamukhāni ettha deva chandaṁ janehi jīvite
apekkhaṁ karohi imāni te deva caturāsītipallaṅkasahassāni
sovaṇṇamayāni rūpiyamayāni dantamayāni masāragallamayāni goṇakatthatāni
paṭikatthatāni paṭalikatthatāni kadalimigapavarapaccattharaṇāni
sauttaracchadāni ubhatolohitakupadhānāni ettha deva chandaṁ janehi
<pb n="2.220"/>
Jīvite apekkhaṁ karohi imāni te deva caturāsītināgasahassāni
sovaṇṇālaṅkārāni sovaṇṇadhajāni hemajālapaṭicchannāni
uposathanāgarājapamukhāni ettha deva chandaṁ janehi jīvite apekkhaṁ
karohi imāni te deva caturāsītiassasahassāni sovaṇṇālaṅkārāni
sovaṇṇadhajāni hemajālapaṭicchannāni valāhakāssarājapamukhāni
ettha deva chandaṁ janehi jīvite apekkhaṁ karohi imāni
te deva caturāsītirathasahassāni sīhacammaparivārāni byagghacammaparivārāni
dīpicammaparivārāni paṇḍukambalaparivārāni sovaṇṇālaṅkārāni
sovaṇṇadhajāni hemajālapaṭicchannāni vejayantarathapamukhāni ettha
deva chandaṁ janehi jīvite apekkhaṁ karohi imāni te deva
caturāsītimaṇisahassāni maṇiratanapamukhāni ettha deva chandaṁ janehi
jīvite apekkhaṁ karohi imāni te deva caturāsītiitthīsahassāni
itthīratanapamukhāni ettha deva chandaṁ janehi jīvite apekkhaṁ
karohi imāni te deva caturāsītigahapatisahassāni gahapatiratanapamukhāni
ettha deva chandaṁ janehi jīvite apekkhaṁ karohi imāni te
deva caturāsītikhattiyasahassāni anuyantāni pariṇāyakaratanapamukhāni
ettha deva chandaṁ janehi jīvite apekkhaṁ karohi imāni te
deva caturāsītidhenusahassāni duhasandanāni <pb ed="P" n="2.192" set="D"/>kaṁsupadhāraṇāni ettha
deva chandaṁ janehi jīvite apekkhaṁ karohi imāni te deva
caturāsītivatthakoṭisahassāni khomasukhumānaṁ kappāsikasukhumānaṁ koseyyasukhumānaṁ
<pb n="2.221"/>
Kambalasukhumānaṁ ettha deva chandaṁ janehi jīvite
apekkhaṁ karohi imāni te deva caturāsītithālipākasahassāni
sāyaṁ pātaṁ bhattābhihāro abhiharayittha <note n="1">Ma. abhihariyati. Yu. abhihariyittha.</note> ettha deva chandaṁ janehi
jīvite apekkhaṁ karohīti evaṁ vutte ānanda rājā mahāsudassano
subhaddaṁ deviṁ etadavoca dīgharattaṁ kho maṁ tvaṁ devi iṭṭhehi
kantehi manāpehi samudācaritvā atha ca pana maṁ tvaṁ pacchime
kāle aniṭṭhehi akantehi amanāpehi samudācarasīti. Kathañca hi
taṁ deva samudācarāmīti. Evaṁ kho maṁ tvaṁ devi samudācara
sabbeheva <note n="2">Ma. Yu. deva.</note> piyehi manāpehi nānābhāvo vinābhāvo aññathābhāvo
mā kho tvaṁ deva sāpekkho kālamakāsi dukkhā sāpekkhassa
kālakiriyā garahitā ca sāpekkhassa kālakiriyā imāni te
deva caturāsītinagarasahassāni kusāvatīrājadhānīpamukhāni ettha deva
chandaṁ pajaha jīvite apekkhaṁ mā <note n="3">Ma. mākāsi. ito paraṁ  īdisameva.</note> akāsi imāni te deva
caturāsītipāsādasahassāni .pe. <pb ed="P" n="2.193" set="D"/>Mā akāsi imāni te deva
caturāsītikūṭāgārasahassāni .pe. Mā akāsi imāni te deva
caturāsītipallaṅkasahassāni sovaṇṇamayāni rūpiyamayāni dantamayāni
masāragallamayāni goṇakatthatāni paṭikatthatāni paṭalikatthatāni
kadalimigapavarapaccattharaṇāni sauttaracchadāni ubhatolohitakupadhānāni ettha
deva chandaṁ pajaha jīvite apekkhaṁ mā akāsi imāni te
deva caturāsītināgasahassāni sovaṇṇālaṅkārāni sovaṇṇadhajāni
<pb n="2.222"/>
Hemajālapaṭicchannāni uposathanāgarājapamukhāni ettha deva chandaṁ
pajaha jīvite apekkhaṁ mā akāsi imāni te deva caturāsītiassasahassāni
sovaṇṇālaṅkārāni sovaṇṇadhajāni hemajālapaṭicchannāni
valāhakāssarājapamukhāni ettha deva chandaṁ pajaha
jīvite apekkhaṁ mā akāsi imāni te deva caturāsītirathasahassāni
sīhacammaparivārāni byagghacammaparivārāni dīpicammaparivārāni paṇḍukambalaparivārāni
sovaṇṇālaṅkārāni sovaṇṇadhajāni hemajālapaṭicchannāni
vejayantarathapamukhāni ettha deva chandaṁ pajaha jīvite
apekkhaṁ mā akāsi imāni te deva caturāsītimaṇisahassāni
maṇiratanapamukhāni ettha deva chandaṁ pajaha jīvite apekkhaṁ mā
akāsi imāni te deva caturāsītiitthīsahassāni subhaddādevipamukhāni
ettha deva chandaṁ pajaha jīvite apekkhaṁ mā akāsi
imāni te deva caturāsītigahapatisahassāni gahapatiratanapamukhāni ettha
deva chandaṁ pajaha jīvite apekkhaṁ mā akāsi imāni te
deva caturāsītikhattiyasahassasāni anuyantāni pariṇāyakaratanapamukhāni
ettha deva chandaṁ pajaha jīvite apekkhaṁ mā akāsi imāni
te deva caturāsītidhenusahassāni duhasandanāni kaṁsupadhāraṇāni ettha
deva chandaṁ pajaha jīvite apekkhaṁ mā akāsi <pb ed="P" n="2.194" set="D"/>imāni te
deva caturāsītivatthakoṭisahassāni khomasukhumānaṁ kappāsikasukhumānaṁ
koseyyasukhumānaṁ kambalasukhumānaṁ ettha deva chandaṁ pajaha jīvite
<pb n="2.223"/>
Apekkhaṁ mā akāsi. Imāni te deva caturāsītithālipākasahassāni
sāyaṁ pātaṁ bhattābhihāro abhiharayittha ettha deva chandaṁ pajaha
jīvite apekkhaṁ mā akāsīti. Evaṁ vutte ānanda subhaddā
devī parodi assūni pavattesi. Athakho ānanda subhaddā devī
assūni pamajjitvā <note n="1">Ma. puñchitvā.</note> rājānaṁ mahāsudassanaṁ etadavoca sabbeheva
deva piyehi manāpehi nānābhāvo vinābhāvo aññāthābhāvo mā
kho tvaṁ deva sāpekkho kālamakāsi dukkhā sāpekkhassa kālakiriyā
garahitā <note n="2">Ma. Yu. ca.</note> sāpekkhassa kālakiriyā imāni kho te deva
caturāsītinagarasahassāni kusāvatīrājadhānīpamukhāni ettha deva chandaṁ pajaha
jīvite apekkhaṁ mā akāsi imāni te deva caturāsītipāsādasahassāni
dhammapāsādapamukhāni ettha deva chandaṁ pajaha jīvite
apekkhaṁ mā akāsi imāni te deva caturāsītikūṭāgārasahassāni
mahāviyūhakūṭāgārapamukhāni ettha deva chandaṁ pajaha jīvite apekkhaṁ
mā akāsi imāni te deva caturāsītipallaṅkasahassāni sovaṇṇamayāni
rūpiyamayāni dantamayāni masāragallamayāni goṇakatthatāni paṭikatthatāni
paṭalikatthatāni kadalimigapavarapaccattharaṇāni sauttaracchadāni
ubhatolohitakupadhānāni ettha deva chandaṁ pajaha jīvite apekkhaṁ
mā akāsi imāni te deva caturāsītināgasahassāni sovaṇṇālaṅkārāni
sovaṇṇadhajāni hemajālapaṭicchannāni uposathanāgarājapamukhāni
ettha deva chandaṁ pajaha jīvite apekkhaṁ mā akāsi imāni
<pb n="2.224"/>
Te deva caturāsītiassasahassāni sovaṇṇālaṅkārāni sovaṇṇadhajāni
hemajālapaṭicchannāni <pb ed="P" n="2.195" set="D"/>valāhakāssarājapamukhāni ettha deva
chandaṁ pajaha jīvite apekkhaṁ mā akāsi imāni te deva caturāsītirathasahassāni
sīhacammaparivārāni byagghacammaparivārāni dīpicammaparivārāni
paṇḍukambalaparivārāni sovaṇṇālaṅkārāni sovaṇṇadhajāni
hemajālapaṭicchannāni vejayantarathapamukhāni ettha deva
chandaṁ pajaha jīvite apekkhaṁ mā akāsi imāni te deva
caturāsītimaṇisahassāni maṇiratanapamukhāni ettha deva chandaṁ pajaha
jīvite apekkhaṁ mā akāsi imāni te deva caturāsītiitthīsahassāni
itthīratanapamukhāni ettha deva chandaṁ pajaha jīvite apekkhaṁ
mā akāsi imāni te deva caturāsītigahapatisahassāni gahapatiratanapamukhāni
ettha deva chandaṁ pajaha jīvite apekkhaṁ mā
akāsi imāni te deva caturāsītikhattiyasahassāni anuyantāni
pariṇāyakaratanapamukhāni ettha deva chandaṁ pajaha jīvite apekkhaṁ
mā akāsi imāni te deva caturāsītidhenusahassāni duhasandanāni
kaṁsupadhāraṇāni ettha deva chandaṁ pajaha jīvite apekkhaṁ mā
akāsi imāni te deva caturāsītivatthakoṭisahassāni khomasukhumānaṁ
kappāsikasukhumānaṁ koseyyasukhumānaṁ kambalasukhumānaṁ ettha deva
chandaṁ pajaha jīvite apekkhaṁ mā akāsi imāni te deva
caturāsītithālipākasahassāni sāyaṁ pātaṁ bhattābhihāro abhiharayittha
<pb n="2.225"/>
Ettha deva chandaṁ pajaha jīvite apekkhaṁ mā akāsīti.
<p rend="subhead" sid="15">brahmalokūpagamaṃ</p>
<p n="184"/>Athakho ānanda rājā mahāsudassano naciraṁyeva <note n="1">Sī. Ma. Yu. na cirasseva.</note>
kālamakāsi. Seyyathāpi ānanda gahapatissa vā gahapatiputtassa vā
manuññaṁ bhojanaṁ bhuttāvissa bhattasammado hoti evameva kho
ānanda rañño mahāsudassanassa <pb ed="P" n="2.196" set="D"/>maraṇantikā vedanā ahosi.
Kālakato ca ānanda rājā mahāsudassano sugatiṁ brahmalokaṁ
upapajji. Rājā ānanda mahāsudassano caturāsītivassasahassāni
kumārakīḷaṁ <note n="2">Yu. kumārakīḷikaṁ.</note> kīḷi caturāsītivassasahassāni oparajjaṁ kāresi caturāsīti-
vassasahassāni rajjaṁ kāresi caturāsītivassasahassāni gihibhūto <note n="3">Ma. Yu. gihībhūto. </note> dhamme
pāsāde brahmacariyaṁ ācari <note n="4">Ma. Yu. cari.</note>. So cattāro brahmavihāre
bhāvetvā kāyassa bhedā paraṁ maraṇā brahmalokupago ahosi.
<p n="185"/>Siyā nu kho panānanda evamassa añño nūna tena
samayena rājā mahāsudassano ahosīti na kho panetaṁ ānanda
evaṁ daṭṭhabbaṁ ahaṁ tena samayena rājā mahāsudassano ahosiṁ
mama tāni caturāsītinagarasahassāni kusāvatīrājadhānīpamukhāni mama
tāni caturāsītipāsādasahassāni dhammapāsādapamukhāni mama tāni
caturāsītikūṭāgārasahassāni mahāviyūhakūṭāgārapamukhāni mama tāni
caturāsītipallaṅkasahassāni sovaṇṇamayāni rūpiyamayāni dantamayāni
masāragallamayāni goṇakatthatāni paṭikatthatāni paṭalikatthatāni
<pb n="2.226"/>
Kadalimigapavarapaccattharaṇāni sūttaracchadāni ubhatolohitakupadhānāni mama
tāni caturāsītināgasahassāni sovaṇṇālaṅkārāni sovaṇṇadhajāni
hemajālapaṭicchannāni uposathanāgarājapamukhāni mama tāni caturāsītiassasahassāni
sovaṇṇālaṅkārāni sovaṇṇadhajāni hemajālapaṭicchannāni
valāhakāssarājapamukhāni mama tāni caturāsītirathasahassāni
sīhacammaparivārāni <pb ed="P" n="2.197" set="D"/>byagghacammaparivārāni dīpicammaparivārāni
paṇḍukambalaparivārāni sovaṇṇālaṅkārāni sovaṇṇadhajāni
hemajālapaṭicchannāni vejayantarathapamukhāni mama tāni caturāsītimaṇisahassāni
maṇiratanapamukhāni mama tāni caturāsītiitthīsahassāni
subhaddādevīpamukhāni mama tāni caturāsītigahapatisahassāni gahapatiratanapamukhāni
mama tāni caturāsītikhattiyasahassāni anuyantāni
pariṇāyakaratanapamukhāni mama tāni caturāsītidhenusahassāni duhasandanāni
kaṁsupadhāraṇāni mama tāni caturāsītivatthakoṭisahassāni khomasukhumānaṁ
kappāsikasukhumānaṁ koseyyasukhumānaṁ kambalasukhumānaṁ mama tāni
caturāsītithālipākasahassāni sāyaṁ pātaṁ bhattābhihāro abhiharayittha tesaṁ kho
panānanda caturāsītinagarasahassānaṁ ekaññeva taṁ nagaraṁ hoti yaṁ tena
samayena ajjhāvasāmi yadidaṁ kusāvatī rājadhānī tesaṁ kho panānanda
caturāsītipāsādasahassānaṁ ekoyeva so pāsādo hoti yaṁ tena
samayena ajjhāvasāmi yadidaṁ dhammo pāsādo tesaṁ kho panānanda
caturāsītikūṭāgārasahassānaṁ ekaññeva taṁ kūṭāgāraṁ hoti yaṁ tena
<pb n="2.227"/>
Samayena ajjhāvasāmi yadidaṁ mahāviyūhaṁ kūṭāgāraṁ tesaṁ kho panānanda
caturāsītipallaṅkasahassānaṁ ekoyeva so pallaṅko hoti yaṁ tena
samayena paribhuñjāmi sovaṇṇamayo vā rūpiyamayo vā dantamayo
vā masāragallamayo vā tesaṁ kho panānanda caturāsītināgasahassānaṁ
ekoyeva so nāgo hoti yaṁ tena samayena abhiruhāmi yadidaṁ
uposatho nāgarājā <pb ed="P" n="2.198" set="D"/>tesaṁ kho panānanda caturāsītiassasahassānaṁ
ekoyeva so asso hoti yaṁ tena samayena abhiruhāmi yadidaṁ
valāhako assarājā tesaṁ kho panānanda caturāsītirathasahassānaṁ
ekoyeva so ratho hoti yaṁ tena samayena abhiruhāmi yadidaṁ
vejayantaratho tesaṁ kho panānanda caturāsītiitthīsahassānaṁ ekāyeva
sā itthī hoti yā tena samayena paccupaṭṭhāti khattiyāyinī <note n="1">Ma. khattiyānī vā vessinī vā. Yu. khattiyānī vā velāmikāni vā. </note>
vā vessāyinī vā <note n="2">Sī. khattiyāyinī vā velānimikāni vā.</note> tesaṁ kho panānanda caturāsītivatthakoṭisahassānaṁ
ekaṁyeva taṁ dussayugaṁ hoti yaṁ tena samayena paridahāmi khomasukhumaṁ
vā kappāsikasukhumaṁ vā koseyyasukhumaṁ vā kambalasukhumaṁ vā tesaṁ
kho panānanda caturāsītithālipākasahassānaṁ ekoyeva so thālipāko
hoti yato nāḷikodanaṁ paramaṁ bhuñjāmi tadupiyañca sūpeyyaṁ
passānanda sabbe te saṅkhārā atītā niruddhā vipariṇatā
evaṁ aniccā kho ānanda saṅkhārā evaṁ adhuvā kho ānanda
saṅkhārā evaṁ anassāsikā kho ānanda saṅkhārā yāvañcidaṁ
<pb n="2.228"/>
Ānanda alameva sabbasaṅkhāresu nibbindituṁ alaṁ virajjituṁ alaṁ
vimuccituṁ pakkhittaṁ kho panāhaṁ ānanda abhijānāmi imasmiṁ
padese sarīraṁ nikkhipitaṁ yañca kho rājā vasamāno cakkavatti
dhammiko dhammarājā cāturanto vijitāvī janapadaṭṭhāvariyappatto
sattaratanasamannāgato ayaṁ sattamo sarīranikkhepo na kho panāhaṁ
ānanda taṁ padesaṁ samanupassāmi sadevake loke <pb ed="P" n="2.199" set="D"/>samārake sabrahmake
sassamaṇabrāhmaṇiyā pajāya sadevamanussāya yattha tathāgato
aṭṭhamaṁ sarīraṁ nikkhipeyyāti. Idamavoca bhagavā idaṁ vatvāna
sugato athāparaṁ etadavoca satthā
<p n="186"/>Aniccā vata saṅkhārā uppādavayadhammino
uppajjitvā nirujjhanti tesaṁ vūpasamo sukhoti.
Mahāsudassanasuttaṁ niṭṭhitaṁ catutthaṁ.
</xml>