<xml src="m54.xml">
<pgroup id="m54"/>
<readunit id="m54">4. potaliyasuttaṃ</readunit>
<p rend="subhead" check="nosid">unnamed</p>
<pb n="2.33"/>
Potaliyasuttaṁ
<p n="36"/>Evamme sutaṁ ekaṁ samayaṁ bhagavā aṅguttarāpesu viharati
āpaṇaṁ nāma aṅguttarāpānaṁ nigamo. Atha kho bhagavā pubbaṇhasamayaṁ
nivāsetvā pattacīvaramādāya āpaṇaṁ piṇḍāya pāvisi. Āpaṇe
piṇḍāya caritvā pacchābhattaṁ piṇḍapātapaṭikkanto yena aññataro
vanasaṇḍo tenupasaṅkami <note n="1">Po. upasaṅkamitvā.</note> divāvihārāya taṁ vanasaṇḍaṁ ajjhogahetvā <note n="2">Ma. ajjhogāhitvā.</note>
aññatarasmiṁ rukkhamūle divāvihāraṁ nisīdi. Potaliyopi kho gahapati
sampannanivāsanapāpuraṇo <note n="3">Sī. Ma. Yu. nivāsanapāvuraṇo. </note> chattupāhanāhi jaṅghāvihāraṁ <note n="4">Ma. jaṅghavihāraṁ.</note> anucaṅkamamāno
anuvicaramāno yena so vanasaṇḍo tenupasaṅkami upasaṅkamitvā taṁ
vanasaṇḍaṁ ajjhogahetvā yena bhagavā tenupasaṅkami upasaṅkamitvā
bhagavatā saddhiṁ sammodi sammodanīyaṁ kathaṁ sārāṇīyaṁ vītisāretvā
ekamantaṁ aṭṭhāsi.
<p n="37"/>Ekamantaṁ ṭhitaṁ kho potaliyaṁ gahapatiṁ bhagavā etadavoca
saṁvijjanti <note n="5">Sī. Yu. saṁvijjante khoti pāṭho dissati.</note> kho gahapati āsanāni sace ākaṅkhasi nisīdāti. Evaṁ
vutte potaliyo gahapati gahapativādena maṁ samaṇo gotamo
samudācaratīti kupito anattamano tuṇhī ahosi. Dutiyampi kho
bhagavā potaliyaṁ gahapatiṁ etadavoca saṁvijjanti kho gahapati āsanāni
<pb n="2.34"/>
Sace ākaṅkhasi nisīdāti. <note n="1">Po. evaṁ vutte.</note> Dutiyampi kho potaliyo gahapati gahapativādena
maṁ samaṇo gotamo samudācaratīti kupito anattamano tuṇhī
ahosi. Tatiyampi kho bhagavā potaliyaṁ gahapatiṁ etadavoca
saṁvijjanti kho gahapati āsanāni sace ākaṅkhasi nisīdāti. Evaṁ
vutte potaliyo gahapati gahapativādena maṁ samaṇo gotamo
samudācaratīti kupito anattamano bhagavantaṁ etadavoca tayidaṁ <pb ed="P" n="1.360" set="M"/>bho
gotama nacchannaṁ tayidaṁ nappaṭirūpaṁ yaṁ maṁ tvaṁ gahapativādena
samudācarasīti. Te <note n="2">Po. Ma. tenahi.</note> hi te gahapati ākārā te liṅgā te
nimittā yathātaṁ gahapatissāti. Tathā hi pana me bho gotama
sabbe kammantā paṭikkhittā sabbe vohārā samucchinnāti.
Yathākathaṁ pana te gahapati sabbe kammantā paṭikkhittā sabbe
vohārā samucchinnāti. Idha me bho gotama yaṁ ahosi dhanaṁ
vā dhaññaṁ vā rajataṁ vā jātarūpaṁ vā sabbantaṁ puttānaṁ dāyajjaṁ
niyyātaṁ tatthāhaṁ anovādī anupavādī ghāsacchādanaparamo viharāmi
evañca <note n="3">Yu. evaṁ kho me. Ma. evaṁ  me.</note> me bho gotama sabbe kammantā paṭikkhittā sabbe
vohārā samucchinnāti. Aññathā kho tvaṁ gahapati vohārasamucchedaṁ
vadesi <note n="4">Sī. Yu. vadasi.</note> aññathā ca pana ariyassa vinaye vohārasamucchedo hotīti.
Yathākathaṁ pana bhante ariyassa vinaye vohārasamucchedo hoti sādhu
me bhante bhagavā tathā dhammaṁ desetu yathā ariyassa vinaye
<pb n="2.35"/>
Vohārasamucchedo hotīti. Tenahi gahapati suṇāhi sādhukaṁ manasikarohi
bhāsissāmīti. Evaṁ bhanteti kho potaliyo gahapati bhagavato
paccassosi.
<p n="38"/>Bhagavā etadavoca aṭṭha kho ime gahapati dhammā
ariyassa vinaye vohārasamucchedāya saṁvattanti katame aṭṭha
apāṇātipātaṁ nissāya pāṇātipāto pahātabbo dinnādānaṁ
nissāya adinnādānaṁ pahātabbaṁ saccaṁ vācaṁ nissāya musāvādo
pahātabbo apisuṇaṁ vācaṁ nissāya pisuṇā vācā pahātabbā
agiddhilobhaṁ nissāya giddhilobho pahātabbo anindārosaṁ <note n="1">Po. anindādosaṁ. sabbattha īdisameva.</note> nissāya
nindāroso <note n="2">Po. nindādoso. sabbattha  īdisameva.</note> pahātabbo akodhupāyāsaṁ nissāya kodhupāyāso
pahātabbo anatimānaṁ nissāya atimāno pahātabbo ime kho
gahapati aṭṭha dhammā saṅkhittena vuttā vitthārena avibhattā
ariyassa vinaye vohārasamucchedāya saṁvattantīti. Yeme pana <note n="3">Yu. ayaṁ saddo natthi.</note>
bhante bhagavatā aṭṭha dhammā saṅkhittena vuttā vitthārena avibhattā
ariyassa vinaye vohārasamucchedāya saṁvattanti sādhu me bhante bhagavā
ime aṭṭha dhamme vitthārena <note n="4">Ma. vitthāretvā.</note> vibhajatu anukampaṁ upādāyāti.
Tenahi gahapati suṇāhi sādhukaṁ manasikarohi bhāsissāmīti. Evaṁ
bhanteti kho potaliyo gahapati bhagavato paccassosi.
<p n="39"/>Bhagavā etadavoca <pb ed="P" n="1.361" set="M"/>apāṇātipātaṁ nissāya pāṇātipāto
pahātabboti iti kho panetaṁ vuttaṁ kiñcetaṁ paṭicca
<pb n="2.36"/>
Vuttaṁ idha gahapati ariyasāvako iti paṭisañcikkhati yesaṁ kho
ahaṁ saññojanānaṁ hetu pāṇātipātī assaṁ tesāhaṁ saññojanānaṁ
pahānāya samucchedāya paṭipanno ahañceva kho pana pāṇātipātī
assaṁ attāpi maṁ upavadeyya pāṇātipātapaccayā anuvicca <note n="1">Po. anuviccāpi. Ma. anuviccāpi maṁ. ito paraṁ sabbattha īdisameva.</note> viññū
garaheyyuṁ pāṇātipātapaccayā kāyassa bhedā parammaraṇā duggati
pāṭikaṅkhā pāṇātipātapaccayā etadeva kho pana saññojanaṁ
etaṁ nīvaraṇaṁ yadidaṁ pāṇātipāto ye ca pāṇātipātapaccayā
uppajjeyyuṁ āsavā vighātapariḷāhā pāṇātipātā paṭiviratassa
evaṁsa te āsavā vighātapariḷāhā na honti apāṇātipātaṁ
nissāya pāṇātipāto pahātabboti iti yantaṁ vuttaṁ idametaṁ
paṭicca vuttaṁ.
<p n="40"/>Dinnādānaṁ nissāya adinnādānaṁ pahātabbanti iti
kho panetaṁ vuttaṁ kiñcetaṁ paṭicca vuttaṁ idha gahapati ariyasāvako
iti paṭisañcikkhati yesaṁ kho ahaṁ saññojanānaṁ hetu adinnādāyī
assaṁ tesāhaṁ saññojanānaṁ pahānāya samucchedāya paṭipanno
ahañceva kho pana adinnādāyī assaṁ attāpi maṁ upavadeyya
adinnādānapaccayā anuvicca viññū garaheyyuṁ adinnādānapaccayā
kāyassa bhedā parammaraṇā duggati pāṭikaṅkhā adinnādānapaccayā
etadeva kho pana saññojanaṁ etaṁ nīvaraṇaṁ yadidaṁ adinnādānaṁ
ye ca adinnādānapaccayā uppajjeyyuṁ āsavā vighātapariḷāhā
<pb n="2.37"/>
Adinnādānā paṭiviratassa evaṁsa te āsavā vighātapariḷāhā na
honti dinnādānaṁ nissāya adinnādānaṁ pahātabbanti iti yantaṁ
vuttaṁ idametaṁ paṭicca vuttaṁ.
<p n="41"/>Saccaṁ vācaṁ nissāya musāvādo pahātabboti iti kho
panetaṁ vuttaṁ kiñcetaṁ paṭicca vuttaṁ idha gahapati ariyasāvako
iti paṭisañcikkhati yesaṁ kho ahaṁ saññojanānaṁ hetu musāvādī
assaṁ tesāhaṁ saññojanānaṁ pahānāya samucchedāya paṭipanno
ahañceva kho pana musāvādī assaṁ attāpi maṁ upavadeyya
musāvādapaccayā anuvicca viññū garaheyyuṁ musāvādapaccayā
kāyassa bhedā parammaraṇā duggati pāṭikaṅkhā musāvādapaccayā
etadeva kho pana saññojanaṁ etaṁ nīvaraṇaṁ yadidaṁ musāvādo <pb ed="P" n="1.362" set="M"/>ye
ca musāvādapaccayā uppajjeyyuṁ āsavā vighātapariḷāhā musāvādā
paṭiviratassa evaṁsa te āsavā vighātapariḷāhā na honti
saccaṁ vācaṁ nissāya musāvādo pahātabboti iti yantaṁ vuttaṁ
idametaṁ paṭicca vuttaṁ.
<p n="42"/>Apisuṇaṁ vācaṁ nissāya pisuṇā vācā pahātabbāti iti
kho panetaṁ vuttaṁ kiñcetaṁ paṭicca vuttaṁ idha gahapati ariyasāvako
iti paṭisañcikkhati yesaṁ kho ahaṁ saññojanānaṁ hetu pisuṇavāco <note n="1">Ma. pisuṇāvāco.</note>
assaṁ tesāhaṁ saññojanānaṁ pahānāya samucchedāya paṭipanno
ahañceva kho pana pisuṇavāco <note n="1">Ma. pisuṇāvāco.</note> assaṁ attāpi maṁ upavadeyya
<pb n="2.38"/>
Pisuṇavācapaccayā <note n="1">Yu. pisuṇāvācāpaccayā. ito paraṁ īdisameva.</note> anuvicca viññū garaheyyuṁ pisuṇavācapaccayā
kāyassa bhedā parammaraṇā duggati pāṭikaṅkhā pisuṇavācapaccayā
etadeva kho pana saññojanaṁ etaṁ nīvaraṇaṁ yadidaṁ pisuṇavācā
ye ca pisuṇavācapaccayā uppajjeyyuṁ āsavā vighātapariḷāhā
pisuṇāya vācāya paṭiviratassa evaṁsa te āsavā vighātapariḷāhā
na honti apisuṇaṁ vācaṁ nissāya pisuṇā vācā pahātabbāti
iti yantaṁ vuttaṁ idametaṁ paṭicca vuttaṁ.
<p n="43"/>Agiddhilobhaṁ nissāya giddhilobho pahātabboti iti kho
panetaṁ vuttaṁ kiñcetaṁ paṭicca vuttaṁ idha gahapati ariyasāvako
iti paṭisañcikkhati yesaṁ kho ahaṁ saññojanānaṁ hetu giddhilobhī
assaṁ tesāhaṁ saññojanānaṁ pahānāya samucchedāya paṭipanno
ahañceva kho pana giddhilobhī assaṁ attāpi maṁ upavadeyya
giddhilobhapaccayā anuvicca viññū garaheyyuṁ giddhilobhapaccayā
kāyassa bhedā parammaraṇā duggati pāṭikaṅkhā giddhilobhapaccayā
etadeva kho pana saññojanaṁ etaṁ nīvaraṇaṁ yadidaṁ giddhilobho
ye ca giddhilobhapaccayā uppajjeyyuṁ āsavā vighātapariḷāhā
agiddhilobhissa <note n="2">Ma. giddhilobhāpaṭiviratassa.</note> evaṁsa te āsavā vighātapariḷāhā na honti
agiddhilobhaṁ nissāya giddhilobho pahātabboti iti yantaṁ vuttaṁ
idametaṁ paṭicca vuttaṁ.
<p n="44"/>Anindārosaṁ nissāya nindāroso pahātabboti iti
<pb n="2.39"/>
Kho panetaṁ vuttaṁ kiñcetaṁ paṭicca vuttaṁ idha gahapati ariyasāvako
iti paṭisañcikkhati yesaṁ kho ahaṁ saññojanānaṁ hetu nindārosī <note n="1">Po. ..ḍosī ..ḍoso.</note>
assaṁ tesāhaṁ saññojanānaṁ <pb ed="P" n="1.363" set="M"/>pahānāya samucchedāya paṭipanno
ahañceva kho pana nindārosī assaṁ attāpi maṁ upavadeyya
nindārosapaccayā anuvicca viññū garaheyyuṁ nindārosapaccayā
kāyassa bhedā parammaraṇā duggati pāṭikaṅkhā nindārosapaccayā
etadeva kho pana saññojanaṁ etaṁ nīvaraṇaṁ yadidaṁ nindāroso
ye ca nindārosapaccayā uppajjeyyuṁ āsavā vighātapariḷāhā
anindārosissa evaṁsa te āsavā vighātapariḷāhā na honti
anindārosaṁ nissāya nindāroso pahātabboti iti yantaṁ vuttaṁ
idametaṁ paṭicca vuttaṁ.
<p n="45"/>Akodhupāyāsaṁ nissāya kodhupāyāso pahātabboti iti
kho panetaṁ vuttaṁ kiñcetaṁ paṭicca vuttaṁ idha gahapati ariyasāvako
iti paṭisañcikkhati yesaṁ kho ahaṁ saññojanānaṁ hetu kodhupāyāsī
assaṁ tesāhaṁ saññojanānaṁ pahānāya samucchedāya paṭipanno
ahañceva kho pana kodhupāyāsī assaṁ attāpi maṁ upavadeyya
kodhupāyāsapaccayā anuvicca viññū garaheyyuṁ kodhupāyāsapaccayā
kāyassa bhedā parammaraṇā duggati pāṭikaṅkhā kodhupāyāsapaccayā
etadeva kho pana saññojanaṁ etaṁ nīvaraṇaṁ yadidaṁ kodhupāyāso
ye ca kodhupāyāsapaccayā uppajjeyyuṁ āsavā vighātapariḷāhā
<pb n="2.40"/>
Akodhupāyāsissa evaṁsa te āsavā vighātapariḷāhā na honti
akodhupāyāsaṁ nissāya kodhupāyāso pahātabboti iti yantaṁ vuttaṁ
idametaṁ paṭicca vuttaṁ.
<p n="46"/>Anatimānaṁ nissāya atimāno pahātabboti iti kho
panetaṁ vuttaṁ kiñcetaṁ paṭicca vuttaṁ idha gahapati ariyasāvako
iti paṭisañcikkhati yesaṁ kho ahaṁ saññojanānaṁ hetu atimānī
assaṁ tesāhaṁ saññojanānaṁ pahānāya samucchedāya paṭipanno
ahañceva kho pana atimānī assaṁ attāpi maṁ upavadeyya
atimānapaccayā anuvicca viññū garaheyyuṁ atimānapaccayā kāyassa
bhedā parammaraṇā duggati pāṭikaṅkhā atimānapaccayā etadeva
kho pana saññojanaṁ etaṁ nīvaraṇaṁ yadidaṁ atimāno ye ca
atimānapaccayā uppajjeyyuṁ āsavā vighātapariḷāhā anatimānissa
evaṁsa te āsavā vighātapariḷāhā na honti anatimānaṁ nissāya
atimāno pahātabboti iti yantaṁ vuttaṁ idametaṁ paṭicca vuttaṁ.
Ime kho gahapati aṭṭha dhammā saṅkhittena vuttā vitthārena
avibhattā ye ariyassa vinaye pahānāya <note n="1">Po. ayaṁ pāṭho natthi.</note> vohārasamucchedāya saṁvattanti
na tveva tāva gahapati ariyassa vinaye sabbena sabbaṁ sabbathā
sabbaṁ vohārassa samucchedo hotīti. Yathākathaṁ pana bhante
ariyassa vinaye sabbena sabbaṁ sabbathā sabbaṁ vohārasamucchedo
hoti sādhu me bhante bhagavā tathā dhammaṁ desetu yathā
<pb n="2.41"/>
Ariyassa vinaye sabbena sabbaṁ sabbathā sabbaṁ vohārassa samucchedo
hotīti. Tenahi gahapati suṇāhi sādhukaṁ manasikarohi bhāsissāmīti.
Evaṁ bhanteti kho potaliyo gahapati bhagavato paccassosi.
<p n="47"/>Bhagavā etadavoca
<p rend="subhead" check="nosid">kāmādīnavakathā</p>
seyyathāpi gahapati kukkuro jighacchā-
dubbalyapareto goghātakasūnaṁ <note n="1">Po. goghātakulānaṁ.</note> paccupaṭṭhito assa tamenaṁ dakkho
goghātako vā goghātakantevāsī vā aṭṭhikaṅkalaṁ sunikantaṁ nikantaṁ
nimmaṁsaṁ lohitamakkhitaṁ upacchūbheyya taṁ kiṁ maññasi gahapati api nu <note n="2">Ma. api nu kho so.</note>
so kukkuro amuṁ aṭṭhikaṅkalaṁ sunikantaṁ nikantaṁ nimmaṁsaṁ lohitamakkhitaṁ
palehanto <note n="3">Sī. Yu. palikhādanto. </note> jighacchādubbalyaṁ paṭivineyyāti. No hetaṁ bhante
taṁ kissa hetu aduṁ hi bhante aṭṭhikaṅkalaṁ sunikantaṁ nikantaṁ
nimmaṁsaṁ lohitamakkhitaṁ yāvadeva ca pana so kukkuro kilamathassa
vighātassa bhāgī assāti. Evameva kho gahapati ariyasāvako
iti paṭisañcikkhati aṭṭhikaṅkalūpamā kāmā vuttā bhagavatā
bahudukkhā bahūpāyāsā ādīnavo ettha bhiyyoti evametaṁ yathābhūtaṁ
sammappaññāya disvā yāyaṁ upekkhā nānattā nānattasitā
taṁ abhinivajjetvā yāyaṁ upekkhā ekattā ekattasitā yattha
sabbaso lokāmisupādānā aparisesā nirujjhanti tameva upekkhaṁ
bhāveti.
<p n="48"/>Seyyathāpi gahapati gijjho vā kaṅkho vā <note n="4">Ma. Yu. kaṅko vā.</note> kulalo vā
<pb n="2.42"/>
Maṁsapesimādāya uḍḍayeyya tamenaṁ gijjhāpi kaṅkhāpi kulalāpi
anupatitvā anupatitvā vitaccheyyuṁ <note n="1">Ma. visajjeyyuṁ.</note> virājeyyuṁ taṁ kiṁ maññasi gahapati
sace so gijjho vā kaṅkho vā kulalo vā taṁ maṁsapesiṁ na
khippameva paṭinissajjeyya so tatonidānaṁ maraṇaṁ vā niggaccheyya
maraṇamattaṁ vā dukkhanti. Evaṁ bhante. Evameva kho gahapati
ariyasāvako iti paṭisañcikkhati maṁsapesūpamā kāmā vuttā bhagavatā
bahudukkhā bahūpāyāsā ādīnavo ettha bhiyyoti <pb ed="P" n="1.365" set="M"/>evametaṁ yathābhūtaṁ
sammappaññāya disvā yāyaṁ upekkhā nānattā nānattasitā taṁ
abhinivajjetvā yāyaṁ upekkhā ekattā ekattasitā yattha sabbaso
lokāmisupādānā aparisesā nirujjhanti tameva upekkhaṁ bhāveti.
<p n="49"/>Seyyathāpi gahapati puriso ādittaṁ tiṇukkaṁ ādāya
pativātaṁ gaccheyya taṁ kiṁ maññasi gahapati sace so puriso
taṁ ādittaṁ tiṇukkaṁ na khippameva paṭinissajjeyya tassa sā
ādittā tiṇukkā hatthaṁ vā ḍaheyya bāhuṁ vā ḍaheyya aññataraṁ
vā aññataraṁ <note n="2">Yu. ekapadameva dissati.</note> vā aṅgapaccaṅgaṁ vā <note n="3">Yu. ayaṁ saddo natthi.</note> ḍaheyya so tatonidānaṁ
maraṇaṁ vā nigaccheyya maraṇamattaṁ vā dukkhanti. Evaṁ bhante.
Evameva kho gahapati ariyasāvako iti paṭisañcikkhati tiṇukkūpamā
kāmā vuttā bhagavatā bahudukkhā bahūpāyāsā ādīnavo ettha
bhiyyoti evametaṁ yathābhūtaṁ sammappaññāya disvā .pe. Tameva
upekkhaṁ bhāveti.
<pb n="2.43"/>
<p n="50"/>Seyyathāpi gahapati aṅgārakāsu sādhikaporisā pūrā
aṅgārānaṁ vītaccikānaṁ vītadhūmānaṁ atha puriso āgaccheyya jīvitukāmo
amaritukāmo sukhakāmo dukkhapaṭikkūlo tamenaṁ dve balavanto
purisā nānābāhāsu gahetvā aṅgārakāsuṁ upakaḍḍheyyuṁ taṁ kiṁ
maññasi gahapati api nu so puriso iti cīti ceva kāyaṁ sannāmeyyāti <note n="1">Ma. panāmeyya.</note>.
No <note n="2">Po. Ma. Yu. evaṁ bhante.</note> hetaṁ bhante taṁ kissa hetu viditaṁ hi bhante
tassa purisassa imañca <note n="3">Yu. imañce. </note> ahaṁ aṅgārakāsuṁ papatissāmi tatonidānaṁ
maraṇaṁ vā niggacchissāmi <note n="4">Yu. nigacchāmi.</note> maraṇamattaṁ vā dukkhanti. Evameva
kho gahapati ariyasāvako iti paṭisañcikkhati aṅgārakāsūpamā
kāmā vuttā bhagavatā bahudukkhā bahūpāyāsā ādīnavo ettha
bhiyyoti evametaṁ yathābhūtaṁ sammappaññāya disvā .pe. Tameva
upekkhaṁ bhāveti.
<p n="51"/>Seyyathāpi gahapati puriso supinakaṁ passeyya
ārāmarāmaṇeyyakaṁ vanarāmaṇeyyakaṁ bhūmirāmaṇeyyakaṁ pokkharaṇirāmaṇeyyakaṁ
so paṭibuddho na kiñci passeyya <note n="5">Ma. paṭipasseyya.</note> evameva kho gahapati
ariyasāvako iti paṭisañcikkhati supinakūpamā kāmā vuttā bhagavatā
bahudukkhā bahūpāyāsā ādīnavo ettha bhiyyoti .pe. Tameva
upekkhaṁ bhāveti.
<p n="52"/>Seyyathāpi gahapati puriso yācitakaṁ bhogaṁ yācitvā <pb ed="P" n="1.366" set="M"/>yānaṁ
oropeyya <note n="6">Ma. yānaṁ vā poroseyyaṁ.</note> pavaramaṇikuṇḍalaṁ so tehi yācitakehi bhogehi purakkhato
<pb n="2.44"/>
Parivuto antarāpaṇaṁ paṭipajjeyya tamenaṁ jano disvā evaṁ
vadeyya bhogī vata bho puriso evaṁ kira bhogino bhogāni
bhuñjantīti tamenaṁ sāmikā <note n="1">Yu. ayaṁ pāṭho natthi.</note> yattha yattheva passeyyuṁ tattha
tattheva sāmikā sāni <note n="2">Po. ayaṁ pāṭho natthi.</note> hareyyuṁ taṁ kiṁ maññasi gahapati alaṁ nu
kho tassa purisassa aññathattāyāti. No <note n="3">Ma. Yu. evaṁ bhante. </note> hetaṁ bhante taṁ
kissa hetu sāmino hi bhante sāni harantīti. Evameva kho
gahapati ariyasāvako iti paṭisañcikkhati yācitakūpamā kāmā
vuttā bhagavatā bahudukkhā bahūpāyāsā ādīnavo ettha bhiyyoti
.pe. Tameva upekkhaṁ bhāveti.
<p n="53"/>Seyyathāpi gahapati gāmassa vā nigamassa vā avidūre
tibbo vanasaṇḍo tatrassa rukkho sampannaphalo ca uppannaphalo
ca na cāssu kānici phalāni bhūmiyaṁ patitāni atha puriso
āgaccheyya phalatthiko phalagavesī phalapariyesanaṁ caramāno so taṁ
vanasaṇḍaṁ ajjhogāhetvā taṁ rukkhaṁ passeyya sampannaphalañca
uppannaphalañca tassa evamassa ayaṁ kho rukkho sampannaphalo
ca uppannaphalo ca natthi ca kānici phalāni bhūmiyaṁ patitāni
jānāmi kho panāhaṁ rukkhaṁ abhiruyhituṁ <note n="4">Po. Yu. ārohituṁ.</note> yannūnāhaṁ imaṁ rukkhaṁ
abhiruyhitvā <note n="5">Po. abhiruhitvā. Ma. ārohitvā.</note> yāvadatthañca khādeyyaṁ ucchaṅgañca pūreyyanti so
taṁ rukkhaṁ abhiruyhitvā yāvadatthañca khādeyya ucchaṅgañca pūreyya
<pb n="2.45"/>
Atha dutiyo puriso āgaccheyya phalatthiko phalagavesī phalapariyesanaṁ
caramāno tiṇhaṁ kudhāriṁ <note n="1">Po. kuddālaṁ.</note> ādāya so taṁ vanasaṇḍaṁ ajjhogahetvā <note n="2">Ma. ajjhogāhetvā.</note>
taṁ rukkhaṁ passeyya sampannaphalañca uppannaphalañca tassa evamassa
ayaṁ rukkho sampannaphalo ca uppannaphalo ca natthi ca kānici
phalāni bhūmiyaṁ patitāni na kho panāhaṁ jānāmi rukkhaṁ abhiruyhituṁ <note n="3">Po. abhiruhituṁ. Ma. ārohituṁ. </note>
yannūnāhaṁ imaṁ rukkhaṁ mūlato chetvā yāvadatthañca khādeyyaṁ
ucchaṅgañca pūreyyanti so taṁ rukkhaṁ mūlato chindeyya taṁ kiṁ
maññasi gahapati amuko <note n="4">Sī. Ma. asuko yo.</note> so <note n="5">Po. yo.</note> puriso paṭhamaṁ rukkhaṁ āruḷho sace
kho so na khippameva oroheyya <note n="6">Po. ogāheyya. </note> tassa so rukkho papatanto hatthaṁ
vā bhañjeyya <note n="7">Yu. ekapadameva dissati.</note> pādaṁ vā bhañjeyya aññataraṁ vā aññataraṁ <note n="8">Yu. ekapadameva dissati.</note> vā
aṅgapaccaṅgaṁ bhañjeyya so tatonidānaṁ <pb ed="P" n="1.367" set="M"/>maraṇaṁ vā niggaccheyya
maraṇamattaṁ vā dukkhanti. Evaṁ bhante. Evameva kho gahapati
ariyasāvako iti paṭisañcikkhati rukkhaphalūpamā kāmā vuttā bhagavatā
bahudukkhā bahūpāyāsā ādīnavo ettha bhiyyoti evametaṁ yathābhūtaṁ
sammappaññāya disvā yāyaṁ upekkhā nānattā nānattasitā taṁ
abhinivajjetvā yāyaṁ upekkhā ekattā ekattasitā yattha sabbaso
lokāmisupādānā aparisesā nirujjhanti tameva upekkhaṁ bhāveti.
<p n="54"/>Sa kho so gahapati ariyasāvako imameva anuttaraṁ
upekkhāsatipārisuddhiṁ āgamma anekavihitaṁ pubbenivāsaṁ anussarati
<pb n="2.46"/>
Seyyathīdaṁ ekampi jātiṁ dvepi jātiyo .pe. Iti sākāraṁ
sauddesaṁ anekavihitaṁ pubbenivāsaṁ anussarati. Sa kho so gahapati
ariyasāvako imameva anuttaraṁ upekkhāsatipārisuddhiṁ āgamma dibbena
cakkhunā visuddhena atikkantamānusakena satte passati cavamāne
upapajjamāne hīne paṇīte suvaṇṇe dubbaṇṇe sugate duggate
.pe. Yathākammūpage satte pajānāti. Sa kho so gahapati
ariyasāvako imaṁyeva anuttaraṁ upekkhāsatipārisuddhiṁ āgamma āsavānaṁ
khayā anāsavaṁ cetovimuttiṁ paññāvimuttiṁ diṭṭheva dhamme sayaṁ
abhiññā sacchikatvā upasampajja viharati.
<p n="55"/>Ettāvatā kho gahapati ariyassa vinaye sabbena sabbaṁ
sabbathā sabbaṁ vohārasamucchedo hoti taṁ kiṁ maññasi gahapati
yathā ariyassa vinaye sabbena sabbaṁ sabbathā sabbaṁ vohārasamucchedo
hoti api nu tvaṁ evarūpaṁ vohārasamucchedaṁ attani
samanupassīti <note n="1">Ma. samanupassasīti.</note>. Ko cāhaṁ bhante yo <note n="2">Ma. Yu. ko. poṭṭhakepi īdiso.</note> ca ariyassa vinaye sabbena
sabbaṁ sabbathā sabbaṁ vohārasamucchedo ārakāhaṁ bhante ariyassa
vinaye sabbena sabbaṁ sabbathā sabbaṁ vohārasamucchedā mayaṁ hi
bhante pubbe aññatitthiye paribbājake anājānīyeva samāne
ājānīyāti amaññimha <note n="3">Ma. amaññima. </note> anājānīyeva samāne ājānīyabhojanaṁ
bhojimha <note n="4">Ma. bhojima.</note> anājānānīyeva samāne ājānīyaṭṭhāne ṭhapimha bhikkhū
pana mayaṁ bhante ājānīyeva samāne anājānīyāti amaññimha
<pb n="2.47"/>
Ājānīyeva samāne anājānīyabhojanaṁ bhojimha ājānīyeva samāne
anājānīyaṭṭhāne ṭhapimha idāni pana mayaṁ bhante aññatitthiye
paribbājake anājānīyeva samāne anājānīyāti jānissāma anājānīyeva
samāne anājānīyabhojanaṁ bhojissāma anājānīyeva samāne
anājānīyaṭṭhāne ṭhapessāma bhikkhū pana mayaṁ bhante ājānīyeva
samāne ājānīyāti jānissāma ājānīyeva samāne ājānīyabhojanaṁ
bhojissāma ājānīyeva samāne ājānīyaṭṭhāne ṭhapessāma
ajanesi <note n="1">Ma. ājānesi.</note> vata me bhante bhagavā samaṇesu samaṇapemaṁ samaṇesu
samaṇapasādaṁ <note n="2">Po. samaṇamānaṁ.</note> samaṇesu samaṇagāravaṁ abhikkantaṁ bhante abhikkantaṁ
bhante seyyathāpi bhante nikkujjitaṁ vā ukkujjeyya paṭicchannaṁ
vā vivareyya mūḷhassa vā maggaṁ ācikkheyya andhakāre vā
telapajjotaṁ dhāreyya cakkhumanto rūpāni dakkhantīti <note n="3">sī Yu. dakkhintīti. </note> evameva <note n="4">Ma. evameva kho bhante.</note>
bhagavatā anekapariyāyena dhammo pakāsito esāhaṁ bhante bhagavantaṁ
saraṇaṁ gacchāmi dhammañca bhikkhusaṅghañca upāsakaṁ maṁ bhagavā dhāretu
ajjatagge pāṇupetaṁ saraṇaṅgatanti.
Potaliyasuttaṁ niṭṭhitaṁ catutthaṁ.
</xml>