<xml src="m131.xml">
<pgroup id="m131"/>
<readunit id="m131">1. bhaddekarattasuttaṃ</readunit>
<pb n="3.348"/>
Vibhaṅgavaggo
bhaddekarattasuttaṁ
<p n="526"/>Evamme sutaṁ ekaṁ samayaṁ bhagavā sāvatthiyaṁ viharati
jetavane anāthapiṇḍikassa ārāme. Tatra kho bhagavā bhikkhū
āmantesi bhikkhavoti. Bhadanteti te bhikkhū bhagavato paccassosuṁ.
Bhagavā etadavoca bhaddekarattassa vo bhikkhave uddesañca vibhaṅgañca
desissāmi taṁ suṇātha sādhukaṁ manasikarotha bhāsissāmīti. Evaṁ
bhanteti kho te bhikkhū bhagavato paccassosuṁ.
<p n="527"/>Bhagavā etadavoca
atītaṁ nānvāgameyya nappaṭikaṅkhe anāgataṁ
yadatītampahīnantaṁ appattañca anāgataṁ
paccuppannañca yo dhammaṁ tattha tattha vipassati
asaṁhiraṁ asaṅkuppaṁ taṁ viddhā manubrūhaye
ajjeva kiccamātappaṁ ko jaññā maraṇaṁ suve
na hi no saṅgarantena mahāsenena maccunā
evaṁvihārimātāpiṁ ahorattamatanditaṁ
taṁ <pb ed="P" n="3.188" set="M"/>ve bhaddekarattoti santo ācikkhate munīti.
<p n="528"/>Kathañca bhikkhave atītaṁ anvāgameti. Evaṁrūpo ahosiṁ
<pb n="3.349"/>
Atītamaddhānanti tattha nandiṁ samanvāneti evaṁvedano ahosiṁ atītamaddhānanti
tattha nandiṁ samanvāneti evaṁsañño ahosiṁ atītamaddhānanti
tattha nandiṁ samanvāneti evaṁsaṅkhāro ahosiṁ atītamaddhānanti
tattha nandiṁ samanvāneti evaṁviññāṇo ahosiṁ atītamaddhānanti
tattha nandiṁ samanvāneti. Evaṁ kho bhikkhave atītaṁ
anvāgameti.
<p n="529"/>Kathañca bhikkhave atītaṁ nānvāgameti. Evaṁrūpo ahosiṁ
atītamaddhānanti tattha nandiṁ na samanvāneti evaṁvedano ahosiṁ
atītamaddhānanti tattha nandiṁ na samanvāneti evaṁsañño ahosiṁ
atītamaddhānanti tattha nandiṁ na samanvāneti evaṁsaṅkhāro ahosiṁ
atītamaddhānanti tattha nandiṁ na samanvāneti evaṁviññāṇo ahosiṁ
atītamaddhānanti tattha nandiṁ na samanvāneti. Evaṁ kho bhikkhave
atītaṁ nānvāgameti.
<p n="530"/>Kathañca bhikkhave anāgataṁ paṭikaṅkhati. Evaṁrūpo siyaṁ
anāgatamaddhānanti tattha nandiṁ samanvāneti evaṁvedano siyaṁ
.pe. Evaṁsañño siyaṁ .pe. Evaṁsaṅkhāro siyaṁ .pe. Evaṁ
viññāṇo siyaṁ anāgatamaddhānanti tattha nandiṁ samanvāneti.
Evaṁ kho bhikkhave anāgataṁ paṭikaṅkhati.
<p n="531"/>Kathañca bhikkhave anāgataṁ nappaṭikaṅkhati. Evaṁrūpo siyaṁ
anāgatamaddhānanti tattha nandiṁ na samanvāneti evaṁvedano siyaṁ
<pb n="3.350"/>
.pe. Evaṁsañño siyaṁ .pe. Evaṁsaṅkhāro siyaṁ .pe. Evaṁ
viññāṇo siyaṁ anāgatamaddhānanti tattha nandiṁ na samanvāneti.
Evaṁ kho bhikkhave anāgataṁ nappaṭikaṅkhati.
<p n="532"/>Kathañca bhikkhave paccuppannesu dhammesu saṁhirati. Idha
bhikkhave assutavā puthujjano ariyānaṁ adassāvī ariyadhammassa akovido
ariyadhamme avinīto sappurisānaṁ adassāvī sappurisadhammassa akovido
sappurisadhamme avinīto rūpaṁ attato samanupassati rūpavantaṁ vā
attānaṁ attani <pb ed="P" n="3.189" set="M"/>vā rūpaṁ rūpasmiṁ vā attānaṁ vedanaṁ .pe.
Saññaṁ .pe. Saṅkhāre .pe. Viññāṇaṁ attato samanupassati
viññāṇavantaṁ vā attānaṁ attani vā viññāṇaṁ viññāṇasmiṁ vā
attānaṁ. Evaṁ kho bhikkhave paccuppannesu dhammesu saṁhirati.
<p n="533"/>Kathañca bhikkhave paccuppannesu dhammesu na saṁhirati.
Idha bhikkhave sutavā ariyasāvako ariyānaṁ dassāvī ariyadhammassa
kovido ariyadhamme suvinīto sappurisānaṁ dassāvī sappurisadhammassa
kovido sappurisadhamme suvinīto <note n="1">Yu. vinīto.</note> na rūpaṁ attato samanupassati na
rūpavantaṁ vā attānaṁ na attani vā rūpaṁ na rūpasmiṁ vā attānaṁ
na vedanaṁ .pe. Na saññaṁ .pe. Na saṅkhāre .pe. Na
viññāṇaṁ attato samanupassati na viññāṇavantaṁ vā attānaṁ
na attani vā viññāṇaṁ na viññāṇasmiṁ vā attānaṁ. Evaṁ
kho bhikkhave paccuppannesu dhammesu na saṁhirati.
<pb n="3.351"/>
<p n="534"/>Atītaṁ nānvāgameyya nappaṭikaṅkhe anāgataṁ
yadatītampahīnantaṁ appattañca anāgataṁ
paccuppannañca yo dhammaṁ tattha tattha vipassati
asaṁhiraṁ asaṅkuppaṁ taṁ viddhā manubrūhaye
ajjeva kiccamātappaṁ <note n="*">mīkārkkhag kicmātappaṁ peḌna kiccamātappaṁ</note> ko jaññā maraṇaṁ suve
na hi no saṅgarantena mahāsenena maccunā
evaṁvihārimātāpiṁ ahorattamatanditaṁ
taṁ ve bhaddekarattoti santo ācikkhate munīti
bhaddekarattassa vo bhikkhave uddesañca vibhaṅgañca desissāmīti.
Iti yantaṁ vuttaṁ idametaṁ paṭicca vuttanti.
Idamavoca bhagavā attamanā te bhikkhū bhagavato bhāsitaṁ
abhinandunti.
Bhaddekarattasuttaṁ niṭṭhitaṁ paṭhamaṁ.
</xml>