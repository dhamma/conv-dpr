<xml src="a7-2.xml">
<readunit id="a7-2">2. anusayavaggo</readunit>
<p rend="subhead" sid="1">1, paṭhamānusayasuttaṃ</p>
Anusayavaggo dutiyo
<p n="11"/>Sattime bhikkhave anusayā. Katame satta kāmarāgānusayo
<pb n="7.9"/>
Paṭighānusayo diṭṭhānusayo vicikicchānusayo mānānusayo bhavarāgānusayo
avijjānusayo ime kho bhikkhave satta anusayāti.
<p rend="subhead" sid="2">2, dutiyānusayasuttaṃ</p>
<p n="12"/>Sattannaṁ bhikkhave anusayānaṁ pahānāya samucchedāya brahmacariyaṁ
vussati. Katamesaṁ sattannaṁ kāmarāgānusayassa pahānāya samucchedāya
brahmacariyaṁ vussati paṭighānusayassa .pe. Diṭṭhānusayassa vicikicchānusayassa
mānānusayassa bhavarāgānusayassa avijjānusayassa pahānāya
samucchedāya brahmacariyaṁ vussati imesaṁ kho bhikkhave sattannaṁ anusayānaṁ
pahānāya samucchedāya brahmacariyaṁ vussati. Yato kho bhikkhave bhikkhuno
kāmarāgānusayo pahīno hoti ucchinnamūlo tālāvatthukato anabhāvaṁ
kato āyatiṁ anuppādadhammo paṭighānusayo .pe. Diṭṭhānusayo
vicikicchānusayo mānānusayo bhavarāgānusayo avijjānusayo pahīno hoti
ucchinnamūlo tālāvatthukato anabhāvaṁ kato āyatiṁ anuppādadhammo ayaṁ
vuccati bhikkhave bhikkhu acchejji taṇhaṁ vivattayi saññojanaṁ
sammāmānābhisamayā antamakāsi dukkhassāti.
<p rend="subhead" sid="3">3, kulasuttaṃ</p>
<p n="13"/><pb ed="P" n="4.10" set="A"/>Sattahi bhikkhave aṅgehi samannāgataṁ kulaṁ anupagantvā
vā nālaṁ upagantuṁ upagantvā vā nālaṁ nisīdituṁ <note n="1">Ma. upanisīdituṁ. evamuparipi.</note>. Katamehi sattahi
na manāpena paccuṭṭhenti na manāpena abhivādenti na manāpena āsanaṁ
denti santamassa parigūhanti bahukamhi <note n="2">Ma. bahukampi. evamuparipi. </note> thokaṁ denti paṇītamhi <note n="3">Ma. paṇītampi. evamuparipi.</note> lūkhaṁ
denti asakkaccaṁ denti no sakkaccaṁ imehi kho bhikkhave sattahi
aṅgehi samannāgataṁ kulaṁ anupagantvā vā nālaṁ upagantuṁ upagantvā
<pb n="7.10"/>
Vā nālaṁ nisīdituṁ. Sattahi bhikkhave aṅgehi samannāgataṁ kulaṁ anupagantvā
vā alaṁ upagantuṁ upagantvā vā alaṁ nisīdituṁ. Katamehi
sattahi manāpena paccuṭṭhenti manāpena abhivādenti manāpena
āsanaṁ denti santamassa na parigūhanti bahukamhi bahukaṁ denti paṇītamhi
paṇītaṁ denti sakkaccaṁ denti no asakkaccaṁ imehi kho bhikkhave
sattahi aṅgehi samannāgataṁ kulaṁ anupagantvā vā alaṁ upagantuṁ
upagantvā vā alaṁ nisīditunti.
<p rend="subhead" sid="4">4, puggalasuttaṃ</p>
<p n="14"/>Sattime bhikkhave puggalā āhuneyyā pāhuneyyā
dakkhiṇeyyā añjalikaraṇīyā anuttaraṁ puññakkhettaṁ lokassa.
Katame satta ubhatobhāgavimutto paññāvimutto kāyasakkhi
diṭṭhippatto saddhāvimutto dhammānusārī saddhānusārī <pb ed="P" n="4.11" set="A"/>ime kho bhikkhave
satta puggalā āhuneyyā pāhuneyyā dakkhiṇeyyā añjalikaraṇīyā
anuttaraṁ puññakkhettaṁ lokassāti.
<p rend="subhead" sid="5">5, udakūpamāsuttaṃ</p>
<p n="15"/>Sattime bhikkhave udakūpamā puggalā santo saṁvijjamānā
lokasmiṁ. Katame satta idha bhikkhave ekacco puggalo sakiṁ nimuggo
nimuggo va hoti idha pana bhikkhave ekacco puggalo ummujjitvā
nimujjati idha pana bhikkhave ekacco puggalo ummujjitvā ṭhito
hoti idha pana bhikkhave ekacco puggalo ummujjitvā vipassati
viloketi idha pana bhikkhave ekacco puggalo ummujjitvā patarati
idha pana bhikkhave ekacco puggalo ummujjitvā patigādhappatto hoti
<pb n="7.11"/>
Idha pana bhikkhave ekacco puggalo ummujjitvā tiṇṇo hoti pāragato <note n="1">Ma. pāraṅgato. evamuparipi.</note>
thale tiṭṭhati brāhmaṇo. Kathañca bhikkhave puggalo sakiṁ nimuggo
nimuggo va hoti idha bhikkhave ekacco puggalo samannāgato hoti
ekantakāḷakehi akusalehi dhammehi evaṁ kho bhikkhave puggalo sakiṁ
nimuggo nimuggo va hoti. Kathañca bhikkhave puggalo ummujjitvā
nimujjati idha bhikkhave ekacco puggalo ummujjati sādhu saddhā
kusalesu dhammesu sādhu hirī sādhu ottappaṁ sādhu viriyaṁ sādhu paññā
kusalesu dhammesūti tassa sā saddhā neva tiṭṭhati no vaḍḍhati
hāyatiyeva tassa sā hirī tassa taṁ ottappaṁ tassa taṁ viriyaṁ tassa
sā paññā neva tiṭṭhati no vaḍḍhati hāyatiyeva evaṁ kho bhikkhave
puggalo ummujjitvā nimujjati. Kathañca bhikkhave puggalo ummujjitvā
ṭhito hoti <pb ed="P" n="4.12" set="A"/>idha bhikkhave ekacco puggalo ummujjati sādhu saddhā
kusalesu dhammesu sādhu hirī sādhu ottappaṁ sādhu viriyaṁ sādhu paññā
kusalesu dhammesūti tassa sā saddhā neva hāyati no vaḍḍhati ṭhitā
hoti tassa sā hirī tassa taṁ ottappaṁ tassa taṁ viriyaṁ tassa
sā paññā neva hāyati no vaḍḍhati ṭhitā hoti evaṁ kho bhikkhave
puggalo ummujjitvā ṭhito hoti. Kathañca bhikkhave puggalo
ummujjitvā vipassati viloketi idha bhikkhave ekacco puggalo ummujjati
sādhu saddhā kusalesu dhammesu sādhu hirī sādhu ottappaṁ sādhu viriyaṁ
sādhu paññā kusalesu dhammesūti so tiṇṇaṁ saññojanānaṁ parikkhayā
<pb n="7.12"/>
Sotāpanno hoti avinipātadhammo niyato sambodhiparāyano evaṁ kho
bhikkhave puggalo ummujjitvā vipassati viloketi. Kathañca bhikkhave
puggalo ummujjitvā patarati idha bhikkhave ekacco puggalo ummujjati
sādhu saddhā kusalesu dhammesu sādhu hirī sādhu ottappaṁ sādhu viriyaṁ
sādhu paññā kusalesu dhammesūti so tiṇṇaṁ saññojanānaṁ parikkhayā
rāgadosamohānaṁ tanuttā sakadāgāmī hoti sakideva imaṁ lokaṁ āgantvā
dukkhassantaṁ karoti evaṁ kho bhikkhave puggalo ummujjitvā patarati.
Kathañca bhikkhave puggalo ummujjitvā patigādhappatto hoti idha
bhikkhave ekacco puggalo ummujjati sādhu saddhā kusalesu dhammesu
sādhu hirī sādhu ottappaṁ sādhu viriyaṁ sādhu paññā kusalesu dhammesūti
so pañcannaṁ orambhāgiyānaṁ saññojanānaṁ parikkhayā opapātiko hoti
tattha parinibbāyī anāvattidhammo tasmā lokā ayaṁ kho bhikkhave
puggalo ummujjitvā patigādhappatto hoti. Kathañca bhikkhave puggalo
ummujjitvā tiṇṇo hoti pāragato thale tiṭṭhati brāhmaṇo <pb ed="P" n="4.13" set="A"/>idha
bhikkhave ekacco puggalo ummujjati sādhu saddhā kusalesu dhammesu
sādhu hirī sādhu ottappaṁ sādhu viriyaṁ sādhu paññā kusalesu dhammesūti
so āsavānaṁ khayā anāsavaṁ cetovimuttiṁ paññāvimuttiṁ diṭṭheva dhamme
sayaṁ abhiññā sacchikatvā upasampajja viharati evaṁ kho bhikkhave
puggalo ummujjitvā tiṇṇo hoti pāragato thale tiṭṭhati brāhmaṇo.
Ime kho bhikkhave satta udakūpamā puggalā santo saṁvijjamānā
lokasminti.
<p rend="subhead" sid="6">6, aniccānupassīsuttaṃ</p>
<pb n="7.13"/>
<p n="16"/>Sattime bhikkhave puggalā āhuneyyā pāhuneyyā
dakkhiṇeyyā añjalikaraṇīyā anuttaraṁ puññakkhettaṁ lokassa. Katame
satta idha bhikkhave ekacco puggalo sabbasaṅkhāresu aniccānupassī
viharati aniccasaññī aniccapaṭisaṁvedī satataṁ samitaṁ abbokiṇṇaṁ cetasā
adhimuccamāno paññāya pariyogāhamāno so āsavānaṁ khayā .pe.
Sacchikatvā upasampajja viharati ayaṁ bhikkhave paṭhamo puggalo āhuneyyo
pāhuneyyo dakkhiṇeyyo añjalikaraṇīyo anuttaraṁ puññakkhettaṁ
lokassa. Puna caparaṁ bhikkhave idhekacco puggalo sabbasaṅkhāresu
aniccānupassī viharati aniccasaññī aniccapaṭisaṁvedī satataṁ samitaṁ
abbokiṇṇaṁ cetasā adhimuccamāno paññāya pariyogāhamāno tassa
apubbaṁ acarimaṁ āsavapariyādānañca hoti jīvitapariyādānañca ayaṁ
bhikkhave dutiyo puggalo āhuneyyo .pe. Anuttaraṁ puññakkhettaṁ
lokassa. Puna caparaṁ bhikkhave idhekacco puggalo sabbasaṅkhāresu
aniccānupassī viharati aniccasaññī aniccapaṭisaṁvedī satataṁ samitaṁ
abbokiṇṇaṁ cetasā adhimuccamāno paññāya pariyogāhamāno so
pañcannaṁ orambhāgiyānaṁ <pb ed="P" n="4.14" set="A"/>saññojanānaṁ parikkhayā antarāparinibbāyī
hoti .pe. Upahaccaparinibbāyī hoti asaṅkhāraparinibbāyī hoti
sasaṅkhāraparinibbāyī hoti uddhaṁsoto hoti akaniṭṭhagāmī ayaṁ bhikkhave
sattamo puggalo āhuneyyo pāhuneyyo dakkhiṇeyyo añjalikaraṇīyo
anuttaraṁ puññakkhettaṁ lokassa. Ime kho bhikkhave satta puggalā
<pb n="7.14"/>
Āhuneyyā pāhuneyyā dakkhiṇeyyā añjalikaraṇīyā anuttaraṁ
puññakkhettaṁ lokassāti
<p rend="subhead" sid="7">7, dukkhānupassīsuttaṃ</p>
<p n="17"/>Sattime bhikkhave puggalā āhuneyyā .pe. Anuttaraṁ
puññakkhettaṁ lokassa. Katame satta idha bhikkhave ekacco puggalo
sabbasaṅkhāresu dukkhānupassī viharati .pe.
<p rend="subhead" sid="8">8, anattānupassīsuttaṃ</p>
Sabbesu dhammesu anattānupassī
viharati
<p rend="subhead" sid="9">9, nibbānasuttaṃ</p>
nibbāne sukhānupassī viharati sukhasaññī sukhapaṭisaṁvedī
satataṁ samitaṁ abbokiṇṇaṁ cetasā adhimuccamāno paññāya pariyogāhamāno
so āsavānaṁ khayā .pe. Sacchikatvā upasampajja viharati ayaṁ
bhikkhave paṭhamo puggalo āhuneyyo .pe. Anuttaraṁ puññakkhettaṁ
lokassa. Puna caparaṁ bhikkhave idhekacco puggalo nibbāne sukhānupassī
viharati sukhasaññī sukhapaṭisaṁvedī satataṁ samitaṁ abbokiṇṇaṁ cetasā
adhimuccamāno paññāya pariyogāhamāno tassa apubbaṁ acarimaṁ
āsavapariyādānañca hoti jīvitapariyādānañca ayaṁ bhikkhave dutiyo puggalo
āhuneyyo .pe. Anuttaraṁ puññakkhettaṁ lokassa. Puna caparaṁ
bhikkhave idhekacco puggalo nibbāne sukhānupassī viharati sukhasaññī
sukhapaṭisaṁvedī satataṁ samitaṁ abbokiṇṇaṁ cetasā adhimuccamāno paññāya
pariyogāhamāno so pañcannaṁ orambhāgiyānaṁ saññojanānaṁ parikkhayā
antarāparinibbāyī hoti .pe. <pb ed="P" n="4.15" set="A"/>Upahaccaparinibbāyī hoti asaṅkhāraparinibbāyī
hoti sasaṅkhāraparinibbāyī hoti uddhaṁsoto hoti akaniṭṭhagāmī
ayaṁ bhikkhave sattamo puggalo āhuneyyo .pe. Anuttaraṁ puññakkhettaṁ
<pb n="7.15"/>
Lokassa. Ime kho bhikkhave satta puggalā āhuneyyā .pe.
Anuttaraṁ puññakkhettaṁ lokassāti.
<p rend="subhead" sid="10">10, niddasavatthusuttaṃ</p>
<p n="18"/>Sattimāni bhikkhave niddasavatthūni. Katamāni satta idha
bhikkhave bhikkhu sikkhāsamādāne tibbacchando hoti āyatiṁ ca sikkhāsamādāne
adhigatapemo <note n="1">Ma. avigatapemo. evamuparipi.</note> dhammanisantiyā tibbacchando hoti āyatiṁ ca
dhammanisantiyā adhigatapemo icchāvinaye tibbacchando hoti āyatiṁ ca
icchāvinaye adhigatapemo paṭisallāne tibbacchando hoti āyatiṁ ca
paṭisallāne adhigatapemo viriyārambhe tibbacchando hoti āyatiṁ ca
viriyārambhe adhigatapemo satinepakke tibbacchando hoti āyatiṁ ca
satinepakke adhigatapemo diṭṭhipaṭivedhe tibbacchando hoti āyatiṁ ca
diṭṭhipaṭivedhe adhigatapemo. Imāni kho bhikkhave satta niddasavatthūnīti.
Anusayavaggo dutiyo.
Tassuddānaṁ
dve anusayā kulaṁ puggalaṁ udakūpamaṁ
aniccā dukkhā <note n="2">Ma. aniccaṁ dukkhaṁ.</note> anattā ca nibbānaṁ niddasavatthūnīti <note n="3">Ma. niddasavatthu cāti. </note>.
</xml>