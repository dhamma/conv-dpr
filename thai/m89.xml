<xml src="m89.xml">
<pgroup id="m89"/>
<readunit id="m89">9. dhammacetiyasuttaṃ</readunit>
<pb n="2.506"/>
Dhammacetiyasuttaṁ
<p n="559"/>Evamme sutaṁ ekaṁ samayaṁ bhagavā sakkesu viharati
medaḷupaṁ nāma sakyānaṁ nigamo. Tena kho pana samayena rājā
pasenadi kosalo nagarakaṁ <note n="1">Yu. naṅgarakaṁ.</note> anuppatto hoti kenacideva karaṇīyena.
Atha kho rājā pasenadi kosalo dīghaṁ kārāyanaṁ āmantesi yojehi
samma kārāyana bhadrāni bhadrāni yānāni uyyānabhūmiyaṁ gacchāma
subhūmiṁ dassanāyāti. Evaṁ devāti kho dīgho kārāyano rañño
pasenadissa kosalassa paṭissutvā bhadrāni bhadrāni yānāni yojāpetvā
rañño pasenadissa kosalassa paṭivedesi yuttāni kho te
deva bhadrāni bhadrāni yānāni yassadāni kālaṁ maññasīti.
<p n="560"/>Atha kho rājā pasenadi kosalo bhadraṁ yānaṁ abhirūhitvā
bhadrehi bhadrehi yānehi nagarakamhā niyyāsi mahaccarājānubhāvena
yena ārāmo tena pāyāsi yāvatikā yānassa bhūmi
yānena gantvā yānā paccorohitvā pattikova ārāmaṁ pāvisi.
Addasā kho rājā pasenadi kosalo ārāme jaṅghāvihāraṁ anucaṅkamamāno
anuvicaramāno rukkhamūlāni pāsādikāni pāsādanīyāni
appasaddāni appanigghosāni vijanavātāni manussarāhasseyyakāni
paṭisallānasāruppāni disvāna bhagavantaṁyeva ārabbha pīti udapādi
imāni kho tāni rukkhamūlāni pāsādikāni pāsādanīyāni appasaddāni
<pb n="2.507"/>
Saddāni appanigghosāni vijanavātāni manussarāhasseyyakāni
paṭisallānasāruppāni yattha sudaṁ mayantaṁ bhagavantaṁ payirupāsāma
arahantaṁ sammāsambuddhanti. Atha kho rājā pasenadi kosalo
dīghaṁ kārāyanaṁ āmantesi imāni kho samma kārāyana tāni
rukkhamūlāni pāsādikāni pāsādanīyāni appasaddāni appanigghosāni
vijanavātāni manussarāhasseyyakāni paṭisallānasāruppāni yattha <pb ed="P" n="2.119" set="M"/>sudaṁ
mayantaṁ bhagavantaṁ payirupāsāma arahantaṁ sammāsambuddhaṁ kahaṁ nu kho
samma kārāyana etarahi so bhagavā viharati arahaṁ sammāsambuddhoti.
Atthi mahārāja medaḷupaṁ nāma sakyānaṁ nigamo tattha so bhagavā
etarahi viharati arahaṁ sammāsambuddhoti. Kīvadūro pana samma
kārāyana nagarakamhā medaḷupaṁ nāma sakyānaṁ nigamo hotīti. Na
dūre mahārāja tīṇi yojanāni sakkā divasāvasesena gantunti.
Tenahi samma kārāyana yojehi bhadrāni bhadrāni yānāni gamissāma
mayantaṁ bhagavantaṁ dassanāya arahantaṁ sammāsambuddhanti. Evaṁ
devāti kho dīgho kārāyano rañño pasenadissa kosalassa paṭissutvā
bhadrāni bhadrāni yānāni yojāpetvā rañño pasenadissa
kosalassa paṭivedesi yuttāni kho te deva bhadrāni bhadrāni
yānāni yassadāni kālaṁ maññasīti.
<p n="561"/>Atha kho rājā pasenadi kosalo bhadraṁ yānaṁ abhirūhitvā
bhadrehi bhadrehi yānehi nagarakamhā yena medaḷupaṁ nāma
<pb n="2.508"/>
Sakyānaṁ nigamo tena pāyāsi teneva divasāvasesena medaḷupaṁ nāma
sakyānaṁ nigamaṁ sampāpuṇi yena ārāmo tena pāyāsi yāvatikā
yānassa bhūmi yānena gantvā yānā paccorohitvā pattikova
ārāmaṁ pāvisi. Tena kho pana samayena sambahulā bhikkhū abbhokāse
caṅkamanti. Atha kho rājā pasenadi kosalo yena te bhikkhū
tenupasaṅkami upasaṅkamitvā te bhikkhū etadavoca kahaṁ nu kho
bhante etarahi so bhagavā viharati arahaṁ sammāsambuddho dassanakāmā
hi mayantaṁ bhagavantaṁ arahantaṁ sammāsambuddhanti. Eso
mahārāja vihāro saṁvutadvāro tena appasaddo upasaṅkamitvā
ataramāno āḷindaṁ pavisitvā ukkāsitvā aggaḷaṁ ākoṭṭehi
vivarissati te bhagavā dvāranti. Atha kho rājā pasenadi kosalo
tattheva khaggañca uṇhisañca dīghassa kārāyanassa pādāsi.
Atha kho dīghassa kārāyanassa etadahosi rahāyati khodāni
mahārājā idhevadāni mayā ṭhātabbanti. Atha kho rājā pasenadi
kosalo yena so vihāro saṁvutadvāro tena appasaddo upasaṅkamitvā
ataramāno āḷindaṁ <pb ed="P" n="2.120" set="M"/>pavisitvā ukkāsitvā aggaḷaṁ
ākoṭṭesi. Vivari bhagavā dvāraṁ. Atha kho rājā pasenadi
kosalo vihāraṁ pavisitvā bhagavato pādesu sirasā nipatitvā <note n="1">Yu. patitvā.</note>
bhagavato pādāni mukhena ca paricumbati pāṇīhi ca parisambāhati
nāmañca sāveti rājāhaṁ bhante pasenadi kosalo rājāhaṁ bhante
<pb n="2.509"/>
Pasenadi kosaloti. Kiṁ pana tvaṁ mahārāja atthavasaṁ sampassamāno
imasmiṁ sarīre evarūpaṁ paramanipaccakāraṁ <note n="1">Yu. ...paccākāraṁ.</note> karosi mittūpahāraṁ
upadaṁsesīti.
<p n="562"/>Atthi kho me bhante bhagavati dhammanvayo hoti
sammāsambuddho bhagavā svākkhāto bhagavatā dhammo supaṭipanno
bhagavato sāvakasaṅghoti. Idhāhaṁ bhante bhagavā <note n="2">Yu. ayaṁ pāṭho natthi.</note> passāmi eke
samaṇabrāhmaṇe pariyantakataṁ brahmacariyaṁ carante dasapi vassāni
vīsampi vassāni tiṁsampi vassāni cattāḷīsampi vassāni. Te
aparena samayena sunhātā suvilittā kappitakesamassū pañcahi kāmaguṇehi
samappitā samaṅgībhūtā paricārenti <note n="3">Sī. parivārenti. </note>. Idha panāhaṁ bhante
bhikkhū passāmi yāvajīvaṁ āpāṇakoṭikaṁ paripuṇṇaṁ parisuddhaṁ brahmacariyaṁ
carante. Na kho panāhaṁ bhante ito bahiddhā aññaṁ evaṁ
paripuṇṇaṁ parisuddhaṁ brahmacariyaṁ samanupassāmi. Ayampi kho me <note n="4">ayaṁ pāṭho natthi.</note>
bhante bhagavati dhammanvayo hoti sammāsambuddho bhagavā svākkhāto
bhagavatā dhammo supaṭipanno bhagavato sāvakasaṅghoti.
<p n="563"/>Puna caparaṁ bhante rājānopi rājūhi vivadanti khattiyāpi
khattiyehi vivadanti brāhmaṇāpi brāhmaṇehi vivadanti gahapatayopi
gahapatīhi vivadanti mātāpi puttena vivadati puttopi mātarā vivadati
pitāpi puttena vivadati puttopi pitarā vivadati <note n="5">Yu. etthantare bhātāpi bhātarā vivadatīti dissanti.</note> bhātāpi bhaginiyā
<pb n="2.510"/>
Vivadati bhaginīpi <pb ed="P" n="2.121" set="M"/>bhātarā vivadati sahāyopi sahāyena vivadati. Idha
panāhaṁ bhante bhikkhū passāmi samagge sammodamāne avivadamāne
khīrodakībhūte aññamaññaṁ piyacakkhūhi sampassante viharante.
Na kho panāhaṁ bhante ito bahiddhā aññaṁ evaṁ samaggaṁ parisaṁ
samanupassāmi. Ayampi kho me bhante bhagavati dhammanvayo hoti
sammāsambuddho bhagavā svākkhāto bhagavatā dhammo supaṭipanno
bhagavato sāvakasaṅghoti.
<p n="564"/>Puna caparāhaṁ bhante ārāmena ārāmaṁ uyyānena
uyyānaṁ anucaṅkamāmi anuvicarāmi sohaṁ tattha passāmi eke
samaṇabrāhmaṇe kise lūkhe dubbaṇṇe upaṇḍupaṇḍukajāte dhamanisanthatagatte
na viya maññe cakkhuṁ bandhante janassa dassanāya.
Tassa mayhaṁ bhante etadahosi <note n="1">Sī. Yu. evaṁ hoti.</note> addhā ime āyasmanto anabhiratā
vā brahmacariyaṁ caranti atthi vā tesaṁ kiñci pāpaṁ <note n="2">Yu. etthantare kammanti dissati.</note> kataṁ paṭicchannaṁ
tathā ime āyasmanto kisā lūkhā dubbaṇṇā upaṇḍupaṇḍukajātā
dhamanisanthatagattā na viya maññe cakkhuṁ bandhanti janassa
dassanāyāti. Tyāhaṁ upasaṅkamitvā evaṁ vadāmi kiṁ nu kho
tumhe āyasmanto kisā lūkhā dubbaṇṇā upaṇḍupaṇḍukajātā
dhamanisanthatagattā na viya maññe cakkhuṁ bandhatha janassa dassanāyāti.
Te evamāhaṁsu bandhukarogo no mahārājāti. Idha panāhaṁ bhante
<pb n="2.511"/>
Bhikkhū passāmi haṭṭhappahaṭṭhe udaggudagge abhiratarūpe piṇindriye <note n="1">Yu. piṇitindriye.</note>
appossukke pannalome paradavutte migabhūtena cetasā viharante.
Tassa mayhaṁ bhante etadahosi addhā ime āyasmanto tassa
bhagavato sāsane uḷāraṁ pubbenāparaṁ visesaṁ jānanti tathā ime
āyasmanto haṭṭhappahaṭṭhā udaggudaggā abhiratarūpā piṇindriyā <note n="1">Yu. piṇitindriye.</note>
appossukkā pannalomā paradavuttā migabhūtena cetasā viharantīti.
Ayampi kho me bhante bhagavati dhammanvayo hoti sammāsambuddho
bhagavā svākkhāto bhagavatā dhammo supaṭipanno bhagavato sāvakasaṅghoti.
<p n="565"/>Puna caparāhaṁ bhante rājā khattiyo muddhāvasitto
pahomi ghātetāyaṁ vā ghātetuṁ jāpetāyaṁ vā jāpetuṁ pabbājetāyaṁ
vā pabbājetuṁ. Tassa mayhaṁ bhante aṭṭakaraṇe <note n="2">Yu. atthatharaṇe.</note> nisinnassa
antarantarā kathaṁ opātenti sohaṁ na labhāmi mā me bhonto
aṭṭakaraṇe nisinnassa antarantarā kathaṁ opātetha kathāpariyosānaṁ
me bhavanto āgamentūti. Tassa mayhaṁ bhante antarantarā kathaṁ
opātenti. Idha panāhaṁ bhante bhikkhū passāmi yasmiṁ samaye
bhagavā anekasatāya parisāya dhammaṁ deseti neva tasmiṁ samaye
bhagavato sāvakānaṁ khipitasaddo vā hoti ukkāsitasaddo vā.
Bhūtapubbaṁ bhante bhagavā anekasatāya parisāya dhammaṁ desesi tatra
aññataro bhagavato sāvako ukkāsi. Tamenaṁ aññataro sabrahmacārī
<pb n="2.512"/>
Jannukena ghaṭṭesi appasaddo āyasmā hotu mā āyasmā
saddamakāsi satthā no bhagavā dhammaṁ desetīti. Tassa mayhaṁ
bhante etadahosi acchariyaṁ vata bho abbhūtaṁ vata bho adaṇḍena
vata kira bho asatthena evaṁ suvinītā parisā bhavissatīti. Na
kho panāhaṁ bhante ito bahiddhā aññaṁ evaṁ suvinītaṁ parisaṁ
samanupassāmi. Ayampi kho me bhante bhagavati dhammanvayo hoti
sammāsambuddho bhagavā svākkhāto bhagavatā dhammo supaṭipanno
bhagavato sāvakasaṅghoti.
<p n="566"/>Puna caparāhaṁ bhante passāmi idhekacce khattiyapaṇḍite
nipuṇe kataparappavāde vāḷavedhirūpe. Te bhindantā maññe caranti
paññāgatena diṭṭhigatāni. Te suṇanti samaṇo khalu bho gotamo
amukaṁ nāma gāmaṁ vā nigamaṁ vā osarissatīti. Te pañhaṁ abhisaṅkharonti
imaṁ mayaṁ pañhaṁ samaṇaṁ gotamaṁ upasaṅkamitvā pucchissāma
evañce no puṭṭho evaṁ byākarissati evamassa mayaṁ vādaṁ
āropessāma evañcepi no puṭṭho evaṁ byākarissati evampissa
mayaṁ vādaṁ āropessāmāti. Te suṇanti samaṇo khalu bho
gotamo amukaṁ <pb ed="P" n="2.123" set="M"/>nāma gāmaṁ vā nigamaṁ vā osaṭoti. Te yena
bhagavā tenupasaṅkamanti. Te bhagavā dhammiyā kathāya sandasseti
samādapeti samuttejeti sampahaṁseti. Te bhagavatā dhammiyā kathāya
sandassitā samādapitā samuttejitā sampahaṁsitā na ceva bhagavantaṁ
<pb n="2.513"/>
Pañhaṁ pucchanti kutassa <note n="1">Yu. kuto.</note> vādaṁ āropessanti aññadatthuṁ <note n="2">Yu. aññadatthu.</note> bhagavato
sāvakā sampajjanti. Ayampi kho me bhante bhagavati dhammanvayo
hoti sammāsambuddho bhagavā svākkhāto bhagavatā dhammo supaṭipanno
bhagavato sāvakasaṅghoti.
<p n="567"/>Puna caparāhaṁ bhante passāmi idhekacce brāhmaṇapaṇḍite
.pe. Gahapatipaṇḍite ... Samaṇapaṇḍite nipuṇe kataparappavāde
vāḷavedhirūpe. Te bhindantā maññe caranti paññāgatena
diṭṭhigatāni. Te suṇanti samaṇo khalu bho gotamo
amukaṁ nāma gāmaṁ vā nigamaṁ vā osarissatīti. Te pañhaṁ
abhisaṅkharonti imaṁ mayaṁ pañhaṁ samaṇaṁ gotamaṁ upasaṅkamitvā
pucchissāma evañce no puṭṭho evaṁ byākarissati evamassa
mayaṁ vādaṁ āropessāma evañcepi no puṭṭho evaṁ byākarissati
evaṁpissa mayaṁ vādaṁ āropessāmāti. Te suṇanti
samaṇo khalu bho gotamo amukaṁ nāma gāmaṁ vā nigamaṁ vā
osaṭoti. Te yena bhagavā tenupasaṅkamanti. Te bhagavā
dhammiyā kathāya sandasseti samādapeti samuttejeti sampahaṁseti.
Te bhagavatā dhammiyā kathāya sandassitā samādapitā samuttejitā
sampahaṁsitā na ceva bhagavantaṁ pañhaṁ pucchanti kutassa vādaṁ āropessanti
aññadatthuṁ bhagavantaṁyeva okāsaṁ yācanti agārasmā
anagāriyaṁ pabbajjāya. Te bhagavā pabbājeti. Te tathā
<pb n="2.514"/>
Pabbajitā <note n="1">Sī. Yu. pabbājitā.</note> samānā vūpakaṭṭhā appamattā ātāpino pahitattā
viharantā nacirasseva yassatthāya kulaputtā sammadeva agārasmā anagāriyaṁ
pabbajanti tadanuttaraṁ brahmacariyapariyosānaṁ diṭṭheva dhamme sayaṁ
abhiññā sacchikatvā upasampajja viharanti. Te evamāhaṁsu mayaṁ <note n="2">Sī. Yu. manaṁ vata.</note>
vata bho anassāma mayaṁ hi pubbe assamaṇāva samānā samaṇāmhāti
paṭijānimhā abrāhmaṇāva samānā brāhmaṇāmhāti paṭijānimhā
anarahantova samānā arahantomhāti paṭijānimhā idāni khomha <note n="3">Yu. khomhā.</note>
samaṇā idāni khomha brāhmaṇā idāni khomha arahantoti.
Ayampi kho me bhante bhagavati dhammanvayo hoti sammāsambuddho
bhagavā svākkhāto bhagavatā dhammo supaṭipanno bhagavato sāvakasaṅghoti.
<p n="568"/>Puna caparaṁ bhante ime <note n="4">Yu. imeti natthi. </note> <pb ed="P" n="2.124" set="M"/>isidantapurāṇā <note n="5">Yu. isidattapurāṇāti dissati.</note> thapatayo
mamabhattā mamayānā <note n="6">Sī. sānā.</note> ahaṁ nesaṁ jīvitaṁ dātā yasassa āhattā
atha ca pana no tathā mayi nipaccakāraṁ karonti yathā bhagavati.
Bhūtapubbāhaṁ bhante senaṁ abbhuyyāto samāno ime <note n="7">Yu. imeva.</note> isidantapurāṇe
thapatayo vīmaṁsamāno aññatarasmiṁ sambādhe āvasathe
vāsaṁ upagacchiṁ. Atha kho bhante ime isidantapurāṇā thapatayo
bahudeva rattiṁ dhammiyā kathāya vītināmetvā yato assosuṁ kho
<pb n="2.515"/>
Bhagavantaṁ tato sīsaṁ katvā maṁ pādato karitvā nipajjiṁsu. Tassa
mayhaṁ bhante etadahosi acchariyaṁ vata bho abbhūtaṁ vata bho
ime isidantapurāṇā thapatayo mamabhattā mamayānā ahaṁ nesaṁ
jīvitaṁ dātā yasassa āhattā atha ca pana no tathā mayi
nipaccakāraṁ karonti yathā bhagavati. Addhā ime āyasmanto
tassa bhagavato sāsane oḷāraṁ pubbenāparaṁ visesaṁ jānantīti <note n="1">Yu. sañjānantīti.</note>.
Ayampi <note n="2">Yu. ayampi kho me.</note> kho bhante bhagavati dhammanvayo hoti sammāsambuddho
bhagavā svākkhāto bhagavatā dhammo supaṭipanno bhagavato sāvakasaṅghoti.
<p n="569"/>Puna caparaṁ bhante bhagavāpi khattiyo ahampi khattiyo
bhagavāpi kosalo <note n="3">Yu. sabbattha kosalakoti dissati. </note> ahampi kosalo bhagavāpi āsītiko ahampi
āsītiko yampi kho <note n="4">Yu. <pb ed="P" n="2.125" set="M"/>khosaddo natthi.</note> bhante bhagavāpi khattiyo ahampi khattiyo
bhagavāpi kosalo ahampi kosalo bhagavāpi āsītiko ahampi āsītikoti <note n="5">Yu. itisaddo natthi.</note>.
Imināvārahāmevāhaṁ bhante bhagavati paramanipaccakāraṁ
kattuṁ mittūpahāraṁ upadaṁsetuṁ handa cadāni mayaṁ bhante gacchāma
bahukiccā mayaṁ bahukaraṇīyāti. Yassadāni tvaṁ mahārāja kālaṁ
maññasīti. Atha kho rājā pasenadi kosalo uṭṭhāyāsanā
bhagavantaṁ abhivādetvā padakkhiṇaṁ katvā pakkāmi.
<p n="570"/>Atha kho bhagavā acirapakkantassa rañño pasenadissa
kosalassa bhikkhū āmantesi eso bhikkhave rājā pasenadi kosalo
<pb n="2.516"/>
Dhammacetiyāni bhāsitvā uṭṭhāyāsanā pakkanto uggaṇhatha bhikkhave
dhammacetiyāni pariyāpuṇātha bhikkhave dhammacetiyāni dhāretha bhikkhave
dhammacetiyāni atthasañhitāni bhikkhave dhammacetiyāni ādibrahmacariyakānīti.
Idamavoca bhagavā attamanā te bhikkhū bhagavato bhāsitaṁ
abhinandunti.
Dhammacetiyasuttaṁ niṭṭhitaṁ navamaṁ.
</xml>