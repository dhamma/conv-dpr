<xml src="m35.xml">
<pgroup id="m35"/>
<readunit id="m35">5. cūḷasaccakasuttaṃ</readunit>
<pb n="1.422"/>
Cūḷasaccakasuttaṁ
<p n="392"/>Evamme sutaṁ ekaṁ samayaṁ bhagavā vesāliyaṁ viharati
mahāvane kūṭāgārasālāyaṁ. Tena kho pana samayena saccako
niganthaputto vesāliyaṁ paṭivasati bhassappavādiko paṇḍitavādo
sādhusammato bahujanassa. So vesāliyaṁ parisati evaṁ vācaṁ bhāsati
nāhaṁ taṁ passāmi samaṇaṁ vā brāhmaṇaṁ vā saṅghiṁ gaṇiṁ gaṇācariyaṁ
apica arahantaṁ sammāsambuddhaṁ paṭijānamānaṁ yo mayā vādena
vādaṁ samāraddho na saṅkampeyya na sampakampeyya na sampavedheyya
yassa na kacchehi sedā muñceyyuṁ thūṇañcepāhaṁ acetanaṁ vādena
vādaṁ samārabheyyaṁ sāpi mayā vādena vādaṁ samāraddhā saṅkampeyya
sampakampeyya sampavedheyya ko pana vādo manussabhūtassāti.
<p n="393"/>Atha kho āyasmā assaji pubbaṇhasamayaṁ nivāsetvā
pattacīvaramādāya vesāliyaṁ <note n="1">Ma. vesāliṁ.</note> piṇḍāya <pb ed="P" n="1.228" set="M"/>pāvisi. Addasā kho saccako
niganthaputto vesāliyaṁ jaṅghāvihāraṁ anucaṅkamamāno anuvicaramāno
āyasmantaṁ assajiṁ dūratova gacchantaṁ disvāna yenāyasmā assaji
tenupasaṅkami upasaṅkamitvā āyasmatā assajinā saddhiṁ sammodi
sammodanīyaṁ kathaṁ sārāṇīyaṁ vītisāretvā ekamantaṁ aṭṭhāsi.
Ekamantaṁ ṭhito kho saccako niganthaputto āyasmantaṁ assajiṁ
etadavoca kathaṁ pana bho assaji samaṇo gotamo sāvake vineti
<pb n="1.423"/>
Kathaṁbhāgā ca pana samaṇassa gotamassa sāvakesu anusāsanī bahulā
pavattatīti. Evaṁ kho aggivessana bhagavā sāvake vineti evaṁbhāgā
ca pana bhagavato sāvakesu anusāsanī bahulā pavattati rūpaṁ bhikkhave
aniccaṁ vedanā aniccā saññā aniccā saṅkhārā aniccā viññāṇaṁ
aniccaṁ rūpaṁ bhikkhave anattā vedanā anattā saññā anattā
saṅkhārā anattā viññāṇaṁ anattā sabbe saṅkhārā anattā <note n="1">Po. Ma. sabbattha aniccāti dissati.</note>
sabbe dhammā anattāti evaṁ kho aggivessana bhagavā sāvake
vineti evaṁbhāgā ca pana bhagavato sāvakesu anusāsanī bahulā
pavattatīti. Dussutaṁ vata bho assaji assumha ye mayaṁ evaṁvādiṁ
samaṇaṁ gotamaṁ assumha appevanāma mayaṁ kadāci karahaci tena
bhotā gotamena saddhiṁ samāgamaṁ <note n="2">Ma. samāgaccheyyāma.</note> gaccheyyāma appevanāma siyā
kocideva kathāsallāpo appevanāma tasmā pāpakā diṭṭhigatā
viveceyyāmāti.
<p n="394"/>Tena kho pana samayena pañcamattāni licchavisatāni
santhāgāre <note n="3">Ma. sandhāgāre.</note> sannipatitāni honti kenacideva karaṇīyena. Atha kho
saccako niganthaputto yena te licchavī tenupasaṅkami upasaṅkamitvā
te licchavī etadavoca abhikkamantu bhonto licchavī abhikkamantu
bhonto licchavī ajja me samaṇena gotamena saddhiṁ kathāsallāpo
bhavissati sace me samaṇo gotamo tathā patiṭṭhahissati yathā ca
me ñātaññatarena sāvakena assajinā nāma bhikkhunā patiṭṭhitaṁ
<pb n="1.424"/>
Seyyathāpi nāma balavā puriso dīghalomikaṁ eḷakaṁ lomesu gahetvā
ākaḍḍheyya parikaḍḍheyya evamevāhaṁ samaṇaṁ gotamaṁ vādena
vādaṁ ākaḍḍhissāmi parikaḍḍhissāmi samparikaḍḍhissāmi seyyathāpi
nāma balavā soṇḍikākammakāro mahantaṁ soṇḍikākilañjaṁ gambhīre
udakarahade pakkhipitvā kaṇṇe gahetvā ākaḍḍheyya parikaḍḍheyya
samparikaḍḍheyya evamevāhaṁ samaṇaṁ gotamaṁ vādena vādaṁ ākaḍḍhissāmi
parikaḍḍhissāmi <pb ed="P" n="1.229" set="M"/>samparikaḍḍhissāmi seyyathāpi nāma balavā puriso
soṇḍikādhutto thālaṁ kaṇṇe gahetvā odhuneyya niddhuneyya
nippoṭheyya <note n="1">Po. Ma. nipphoṭeyya. Yu. nicchādeyya.</note> evamevāhaṁ samaṇaṁ gotamaṁ vādena vādaṁ odhunissāmi
niddhunissāmi nippoṭhissāmi <note n="2">Po. nipphoṭissāmi.  Ma. nipphoṭessāmi. Yu. nicchādessāmīti dissati.</note> seyyathāpi nāma kuñjaro saṭṭhihāyano
gambhīraṁ pokkharaṇiṁ ogāhetvā sāṇadhovikaṁ nāma kīḷitajātaṁ kīḷati
evamevāhaṁ samaṇaṁ gotamaṁ sāṇadhovikaṁ maññe kīḷitajātaṁ kīḷissāmi
abhikkamantu bhonto licchavī abhikkamantu bhonto licchavī ajja
me samaṇena gotamena saddhiṁ kathāsallāpo bhavissatīti. Tatthekacce
licchavī evamāhaṁsu kiṁ samaṇo gotamo saccakassa niganthaputtassa
vādaṁ āropessati atha kho saccako niganthaputto samaṇassa gotamassa
vādaṁ āropessatīti. Ekacce licchavī evamāhaṁsu kiṁ so bhavamāno
saccako niganthaputto yo bhagavato vādaṁ āropessati atha kho
bhagavā saccakassa niganthaputtassa vādaṁ āropessatīti. Atha kho
<pb n="1.425"/>
Saccako niganthaputto pañcamattehi licchavisatehi parivuto yena
mahāvanaṁ kūṭāgārasālā tenupasaṅkami.
<p n="395"/>Tena kho pana samayena sambahulā bhikkhū abbhokāse
caṅkamanti. Atha kho saccako niganthaputto yena te bhikkhū
tenupasaṅkami upasaṅkamitvā te bhikkhū etadavoca kahannukho bho
etarahi so bhavaṁ gotamo viharati dassanakāmā hi mayaṁ taṁ bhavantaṁ
gotamanti. Esa aggivessana bhagavā mahāvanaṁ ajjhogāhetvā
aññatarasmiṁ rukkhamūle divāvihāraṁ nisinnoti. Atha kho saccako
niganthaputto mahatiyā licchaviparisāya saddhiṁ mahāvanaṁ ajjhogāhetvā
yena bhagavā tenupasaṅkami upasaṅkamitvā bhagavatā saddhiṁ sammodi
sammodanīyaṁ kathaṁ sārāṇīyaṁ vītisāretvā ekamantaṁ nisīdi. Tepi
kho licchavī appekacce bhagavantaṁ abhivādetvā ekamantaṁ nisīdiṁsu.
Appekacce bhagavatā saddhiṁ sammodiṁsu sammodanīyaṁ kathaṁ sārāṇīyaṁ
vītisāretvā ekamantaṁ nisīdiṁsu. Appekacce yena bhagavā
tenañjalimpaṇāmetvā ekamantaṁ nisīdiṁsu. Appekacce bhagavato
santike nāmagottaṁ sāvetvā ekamantaṁ nisīdiṁsu. Appekacce
tuṇhībhūtā ekamantaṁ nisīdiṁsu.
<p n="396"/>Ekamantaṁ nisinno kho saccako niganthaputto bhagavantaṁ
etadavoca puccheyyāhaṁ bhavantaṁ gotamaṁ kiñcideva desaṁ sace me
bhavaṁ gotamo <pb ed="P" n="1.230" set="M"/>okāsaṁ karoti pañhassa veyyākaraṇāyāti. Puccha
<pb n="1.426"/>
Aggivessana yadākaṅkhasīti. Kathaṁ pana bhavaṁ gotamo sāvake vineti
kathaṁbhāgā ca pana bhoto gotamassa sāvakesu anusāsanī bahulā
pavattatīti. Evaṁ kho ahaṁ aggivessana sāvake vinemi evaṁbhāgā
ca pana me sāvakesu anusāsanī bahulā pavattati rūpaṁ bhikkhave
aniccaṁ vedanā aniccā saññā aniccā saṅkhārā aniccā viññāṇaṁ
aniccaṁ rūpaṁ bhikkhave anattā vedanā anattā saññā anattā
saṅkhārā anattā viññāṇaṁ anattā sabbe saṅkhārā anattā
sabbe dhammā anattāti evaṁ kho ahaṁ aggivessana sāvake vinemi
evaṁbhāgā ca pana me sāvakesu anusāsanī bahulā pavattatīti.
Upamā maṁ bho gotama paṭibhātīti. Paṭibhātu taṁ aggivessanāti
bhagavā avoca. Seyyathāpi bho gotama yekecime vījagāmabhūtagāmā
vuḍḍhiṁ virūḷhiṁ vepullaṁ āpajjanti sabbe te paṭhaviṁ nissāya
paṭhaviyaṁ patiṭṭhāya evamete vījagāmabhūtagāmā vuḍḍhiṁ virūḷhiṁ vepullaṁ
āpajjanti seyyathāpi vā pana bho gotama yekecime balakaraṇīyā
kammantā karīyanti sabbe te paṭhaviṁ nissāya paṭhaviyaṁ patiṭṭhāya
evamete balakaraṇīyā kammantā karīyanti evameva kho bho gotama
rūpattāyaṁ purisapuggalo rūpe patiṭṭhāya puññaṁ vā apuññaṁ vā
pasavati vedanattāyaṁ purisapuggalo vedanāya patiṭṭhāya puññaṁ vā
apuññaṁ vā pasavati saññattāyaṁ purisapuggalo saññāya patiṭṭhāya
puññaṁ vā apuññaṁ vā pasavati saṅkhārattāyaṁ purisapuggalo
<pb n="1.427"/>
Saṅkhāresu patiṭṭhāya puññaṁ vā apuññaṁ vā pasavati viññāṇattāyaṁ
purisapuggalo viññāṇe patiṭṭhāya puññaṁ vā apuññaṁ vā
pasavatīti. Nanu taṁ <note n="1">Ma. tvaṁ.</note> aggivessana evaṁ vadesi rūpaṁ me attā
vedanā me attā saññā me attā saṅkhārā me attā
viññāṇaṁ me attāti. Ahaṁ hi bho gotama evaṁ vadāmi rūpaṁ
me attā vedanā me attā saññā me attā saṅkhārā me
attā viññāṇaṁ me attāti ayañca mahatī janatāti. Kiṁ hi
te aggivessana mahatī janatā karissati iṅgha tvaṁ aggivessana
sakaṁyeva vādaṁ nibbedhehīti. Ahaṁ hi bho gotama evaṁ vadāmi
rūpaṁ me attā vedanā me attā saññā me attā saṅkhārā
me attā viññāṇaṁ me attāti.
<p n="397"/>Tenahi aggivessana taññevettha paṭipucchissāmi yathā
te khameyya tathā naṁ <note n="2">Ma. taṁ.</note> byākareyyāsi taṁ kiṁ maññasi aggivessana
vatteyya rañño khattiyassa muddhāvasittassa sakasmiṁ vijite vaso
ghātetāyaṁ vā ghātetuṁ jāpetāyaṁ vā jāpetuṁ pabbājetāyaṁ vā
pabbājetuṁ seyyathāpi rañño pasenadissa kosalassa seyyathāpi
vā pana rañño māgadhassa ajātasattussa vedehiputtassāti.
Vatteyya bho gotama rañño khattiyassa muddhāvasittassa sakasmiṁ
vijite vaso ghātetāyaṁ vā ghātetuṁ jāpetāyaṁ vā jāpetuṁ
pabbājetāyaṁ vā pabbājetuṁ seyyathāpi rañño pasenadissa
<pb n="1.428"/>
Kosalassa seyyathāpi vā pana rañño māgadhassa ajātasattussa
vedehiputtassa imesampi hi bho gotama saṅghānaṁ gaṇānaṁ seyyathīdaṁ
vajjīnaṁ mallānaṁ vattati sakasmiṁ vijite vaso ghātetāyaṁ vā ghātetuṁ
jāpetāyaṁ vā jāpetuṁ pabbājetāyaṁ vā pabbājetuṁ kiṁ pana
rañño khattiyassa muddhāvasittassa seyyathāpi rañño pasenadissa
kosalassa seyyathāpi vā pana rañño māgadhassa ajātasattussa
vedehiputtassa vatteyya bho gotama vattituñcamarahatīti. Taṁ kiṁ
maññasi aggivessana yaṁ tvaṁ evaṁ vadesi rūpaṁ me attāti
vattati te tasmiṁ rūpe vaso evaṁ me rūpaṁ hotu evaṁ me
rūpaṁ mā ahosīti. Evaṁ vutte saccako niganthaputto tuṇhī
ahosi. Dutiyampi kho bhagavā saccakaṁ niganthaputtaṁ etadavoca
taṁ kiṁ maññasi aggivessana yaṁ tvaṁ evaṁ vadesi rūpaṁ me attāti
vattati te tasmiṁ rūpe vaso evaṁ me rūpaṁ hotu evaṁ me rūpaṁ
mā ahosīti. Evaṁ vutte dutiyampi kho saccako niganthaputto
tuṇhī ahosi. Atha kho bhagavā saccakaṁ niganthaputtaṁ etadavoca
byākarohidāni aggivessana nadāni te tuṇhībhāvassa kālo yo <note n="1">Ma. yo koci.</note>
kho aggivessana tathāgatena yāvatatiyaṁ sahadhammikaṁ pañhaṁ puṭṭho na
byākaroti etthevassa sattadhā muddhā phalissatīti <note n="2">Po. Ma. phalati.</note>. Tena kho pana
samayena vajirapāṇī yakkho ayasaṁ vajiraṁ ādāya ādittaṁ sampajjalitaṁ
saṁjotibhūtaṁ saccakassa niganthaputtassa uparivehāya <note n="3">Ma. uparivehāsaṁ ṭhito hoti.</note> saṇṭhito hoti
<pb n="1.429"/>
Sacāyaṁ saccako niganthaputto bhagavatā yāvatatiyaṁ sahadhammikaṁ pañhaṁ
puṭṭho na byākaroti <note n="1">Ma. byākarissati.</note> etthevassa sattadhā muddhaṁ phālessāmīti.
Taṁ kho pana vajirapāṇiṁ yakkhaṁ bhagavā ceva passati saccako ca
niganthaputto. Atha <pb ed="P" n="1.232" set="M"/>kho saccako niganthaputto bhīto saṁviggo
lomahaṭṭhajāto bhagavantaṁyeva tāṇaṁ gavesī bhagavantaṁyeva leṇaṁ gavesī
bhagavantaṁyeva saraṇaṁ gavesī bhagavantaṁ etadavoca pucchatu maṁ bhavaṁ
gotamo byākarissāmīti.
<p n="398"/>Taṁ kiṁ maññasi aggivessana yaṁ tvaṁ evaṁ vadesi rūpaṁ
me attāti vattati te tasmiṁ rūpe vaso evaṁ me rūpaṁ hotu
evaṁ me rūpaṁ mā ahosīti. No hidaṁ bho gotama. Manasikarohi
aggivessana manasikaritvā kho aggivessana byākarohi na kho
te sandhīyati purimena vā pacchimaṁ pacchimena vā purimaṁ taṁ kiṁ
maññasi aggivessana yaṁ tvaṁ evaṁ vadesi vedanā me attāti
vattati te tāya <note n="2">Ma. tissaṁ vedanāyaṁ.</note> vedanāya vaso evaṁ me vedanā hotu evaṁ
me vedanā mā ahosīti. No hidaṁ bho gotama. Manasikarohi
aggivessana manasikaritvā kho aggivessana byākarohi na kho
te sandhīyati purimena vā pacchimaṁ pacchimena vā purimaṁ taṁ kiṁ
maññasi aggivessana yaṁ tvaṁ evaṁ vadesi saññā me attāti
vattati te tāya <note n="3">Ma. tissaṁ saññāyaṁ.</note> saññāya vaso evaṁ me saññā hotu evaṁ
me saññā mā ahosīti. No hidaṁ bho gotama. Manasikarohi
<pb n="1.430"/>
Aggivessana manasikaritvā kho aggivessana byākarohi na kho
te sandhīyati purimena vā pacchimaṁ pacchimena vā purimaṁ taṁ kiṁ
maññasi aggivessana yaṁ tvaṁ evaṁ vadesi saṅkhārā me attāti
vattati te tesu saṅkhāresu vaso evaṁ me saṅkhārā hontu
evaṁ me saṅkhārā mā ahesunti. No hidaṁ bho gotama.
Manasikarohi aggivessana manasikaritvā kho aggivessana byākarohi
na kho te sandhīyati purimena vā pacchimaṁ pacchimena vā purimaṁ
taṁ kiṁ maññasi aggivessana yaṁ tvaṁ evaṁ vadesi viññāṇaṁ me
attāti vattati te tasmiṁ viññāṇe vaso evaṁ me viññāṇaṁ
hotu evaṁ me viññāṇaṁ mā ahosīti. No hidaṁ bho gotama.
Manasikarohi aggivessana manasikaritvā kho aggivessana byākarohi
na kho te sandhīyati purimena vā pacchimaṁ pacchimena vā purimaṁ
taṁ kiṁ maññasi aggivessana rūpaṁ niccaṁ vā aniccaṁ vāti. Aniccaṁ
bho gotama. Yaṁ panāniccaṁ dukkhaṁ vā taṁ sukhaṁ vāti. Dukkhaṁ
bho gotama. Yaṁ panāniccaṁ <pb ed="P" n="1.233" set="M"/>dukkhaṁ vipariṇāmadhammaṁ kallaṁ nu taṁ
samanupassituṁ etaṁ mama esohamasmi eso me attāti. No
hetaṁ <note n="1">Po. Ma. hidaṁ.</note> bho gotama. Taṁ kiṁ maññasi aggivessana vedanā ...
Saññā ... Saṅkhārā ... Viññāṇaṁ niccaṁ vā aniccaṁ vāti. Aniccaṁ
bho gotama. Yaṁ panāniccaṁ dukkhaṁ vā taṁ sukhaṁ vāti. Dukkhaṁ
bho gotama. Yaṁ panāniccaṁ dukkhaṁ vipariṇāmadhammaṁ kallaṁ nu taṁ
<pb n="1.431"/>
Samanupassituṁ etaṁ mama esohamasmi eso me attāti. No
hetaṁ bho gotama. Taṁ kiṁ maññasi aggivessana yo nu kho dukkhaṁ
allīno dukkhaṁ upagato dukkhaṁ ajjhosito dukkhaṁ etaṁ mama esohamasmi
eso me attāti samanupassati api nu kho so sāmaṁ vā
dukkhaṁ parijāneyya dukkhaṁ vā parikkhepetvā vihareyyāti. Kiñhi siyā
bho gotama no hidaṁ bho gotamāti. Taṁ kiṁ maññasi aggivessana
nanu tvaṁ evaṁ sante dukkhaṁ allīno dukkhaṁ upagato dukkhaṁ ajjhosito
dukkhaṁ etaṁ mama esohamasmi eso me attāti samanupassasīti.
Kiñhi no siyā bho gotama evametaṁ bho gotamāti.
<p n="399"/>Seyyathāpi aggivessana puriso sāratthiko sāragavesī
sārapariyesanaṁ caramāno tiṇhaṁ kudhāriṁ <note n="1">Ma. kuṭhāriṁ.</note> ādāya vanaṁ paviseyya so
tattha passeyya mahantaṁ kadalikkhandhaṁ ujuṁ navaṁ akukkuṭajātaṁ <note n="2">Ma. akukkukajātaṁ.</note> tamenaṁ
mūle chindeyya mūle chetvā agge chindeyya agge chetvā
pattavaṭṭiṁ vinibbhujeyya so tattha pattavaṭṭiṁ vinibbhujanto phegguṁpi
nādhigaccheyya kuto sāraṁ evameva kho tvaṁ aggivessana mayā
sakasmiṁ vāde samanuyuñjiyamāno samanubhāsiyamāno samanuggāhiyamāno
ritto tuccho aparaddho bhāsitā kho pana te esā aggivessana
vesāliyaṁ parisati vācā nāhantaṁ passāmi samaṇaṁ vā brāhmaṇaṁ vā
saṅghiṁ gaṇiṁ gaṇācariyaṁ apica arahantaṁ sammāsambuddhaṁ paṭijānamānaṁ
yo mayā vādena vādaṁ samāraddho na saṅkampeyya na sampakampeyya
<pb n="1.432"/>
Na sampavedheyya yassa na kacchehi sedā muñceyyuṁ thūṇañcepāhaṁ
acetanaṁ vādena vādaṁ samārabheyyaṁ sāpi mayā vādena vādaṁ
samāraddhā saṅkampeyya sampakampeyya sampavedheyya ko pana vādo
manussabhūtassāti tuyhaṁ kho pana aggivessana appekaccāni sedaphusitāni
nalāṭamuttāni uttarāsaṅgaṁ vinibbhinditvā bhūmiyaṁ patiṭṭhitāni
mayhaṁ kho pana aggivessana natthi etarahi <pb ed="P" n="1.234" set="M"/>kāyasmiṁ sedoti. Iti
bhagavā tasmiṁ parisati suvaṇṇavaṇṇaṁ kāyaṁ vivari. Evaṁ vutte
saccako niganthaputto tuṇhībhūto maṅkubhūto pattakkhandho adhomukho
pajjhāyanto appaṭibhāṇo nisīdi.
<p n="400"/>Atha kho dummukho licchaviputto saccakaṁ niganthaputtaṁ
tuṇhībhūtaṁ maṅkubhūtaṁ pattakkhandhaṁ adhomukhaṁ pajjhāyantaṁ appaṭibhāṇaṁ
viditvā bhagavantaṁ etadavoca upamā maṁ bhagavā paṭibhātīti.
Paṭibhātu taṁ dummukhāti bhagavā avoca. Seyyathāpi bhante gāmassa
vā nigamassa vā avidūre pokkharaṇī tatrassa kakkaṭako atha kho
bhante sambahulā kumārakā vā kumārikā vā tamhā gāmā
vā nigamā vā nikkhamitvā yena sā pokkharaṇī tenupasaṅkameyyuṁ
upasaṅkamitvā taṁ pokkharaṇiṁ ogāhetvā taṁ kakkaṭakaṁ udakā
uddharitvā thale patiṭṭhāpeyyuṁ yaññadeva hi so bhante kakkaṭako
aḷaṁ abhininnāmeyya taṁtadeva te kumārakā vā kumārikā vā
kaṭṭhena vā kaṭhalena vā sañchindeyyuṁ sambhañjeyyuṁ sampalibhañjeyyuṁ
<pb n="1.433"/>
Evañhi so bhante kakkaṭako sabbehi aḷehi sañchinnehi sambhaggehi
sampalibhaggehi abhabbo taṁ pokkharaṇiṁ puna otarituṁ seyyathāpi pubbe
evameva kho bhante yāni saccakassa niganthaputtassa visūkāyitāni
visevitāni vipphanditāni kānici <note n="1">Ma. tānipi sabbāni bhagavatā.</note> kānici tāni bhagavatā sañchinnāni
sambhaggāni sampalibhaggāni abhabbo cadāni bhante saccako
niganthaputto puna bhagavantaṁ upasaṅkamituṁ yadidaṁ vādādhippāyoti.
Evaṁ vutte saccako niganthaputto dummukhaṁ licchaviputtaṁ etadavoca
āgamehi tvaṁ dummukha āgamehi tvaṁ dummukha mukharosi tvaṁ dummukha
na mayaṁ tayā saddhiṁ mantema idha mayaṁ bhotā gotamena saddhiṁ
mantema tiṭṭhatesā bho gotama amhākañceva aññesañca
puthusamaṇabrāhmaṇānaṁ vācāvilāpaṁ vilapitaṁ maññeti.
<p n="401"/>Kittāvatā ca nu kho bhoto gotamassa sāvako sāsanakaro
hoti ovādapatikaro tiṇṇavicikiccho vigatakathaṁkatho vesārajjappatto
aparappaccayo satthu sāsane viharatīti. Idha aggivessana mama
sāvako yaṅkiñci rūpaṁ atītānāgatapaccuppannaṁ ajjhattaṁ vā bahiddhā
vā oḷārikaṁ vā sukhumaṁ vā hīnaṁ vā paṇītaṁ vā yaṁ dūre santike
vā sabbaṁ rūpaṁ netaṁ mama nesohamasmi na meso attāti evametaṁ
yathābhūtaṁ sammappaññāya passati. Yākāci vedanā .pe. Yākāci
saññā ... Yekeci saṅkhārā ... Yaṅkiñci viññāṇaṁ atītānāgatapaccuppannaṁ
ajjhattaṁ vā bahiddhā vā oḷārikaṁ vā sukhumaṁ vā hīnaṁ
<pb n="1.434"/>
Vā paṇītaṁ vā yaṁ dūre santike vā sabbaṁ viññāṇaṁ netaṁ mama
nesohamasmi na meso attāti evametaṁ yathābhūtaṁ sammappaññāya
passati. Ettāvatā kho aggivessana mama sāvako sāsanakaro
hoti ovādapatikaro tiṇṇavicikiccho vigatakathaṁkatho vesārajjappatto
aparappaccayo satthu sāsane viharatīti.
<p n="402"/>Kittāvatā pana bho gotama bhikkhu arahaṁ hoti khīṇāsavo
vusitavā katakaraṇīyo ohitabhāro anuppattasadattho parikkhīṇabhavasaññojano
sammadaññā vimuttoti. Idha aggivessana bhikkhu yaṅkiñci
rūpaṁ atītānāgatapaccuppannaṁ ajjhattaṁ vā bahiddhā vā oḷārikaṁ
vā sukhumaṁ vā hīnaṁ vā paṇītaṁ vā yaṁ dūre santike vā sabbaṁ
rūpaṁ netaṁ mama nesohamasmi na meso attāti evametaṁ yathābhūtaṁ
sammappaññāya disvā anupādāvimutto hoti. Yākāci vedanā ...
Yākāci saññā ... Yekeci saṅkhārā ... Yaṅkiñci viññāṇaṁ
atītānāgatapaccuppannaṁ ajjhattaṁ vā bahiddhā vā oḷārikaṁ vā
sukhumaṁ vā hīnaṁ vā paṇītaṁ vā yaṁ dūre santike vā sabbaṁ viññāṇaṁ
netaṁ mama nesohamasmi na meso attāti evametaṁ yathābhūtaṁ
sammappaññāya disvā anupādāvimutto hoti. Ettāvatā kho
aggivessana bhikkhu arahaṁ hoti khīṇāsavo vusitavā katakaraṇīyo
ohitabhāro anuppattasadattho parikkhīṇabhavasaññojano sammadaññā
vimutto. Evaṁ vimutto <note n="1">Ma. vimuttacitato.</note> kho aggivessana bhikkhu tīhānuttariyehi
<pb n="1.435"/>
Samannāgato hoti dassanānuttariyena paṭipadānuttariyena vimuttānuttariyena.
Evaṁ vimuttacitto <note n="1">Po. Ma. khosaddo dissati.</note> aggivessana bhikkhu tathāgatañceva
sakkaroti garukaroti māneti pūjeti buddho so bhagavā bodhāya dhammaṁ
deseti danto so bhagavā damathāya dhammaṁ deseti santo so
bhagavā samathāya dhammaṁ deseti tiṇṇo so bhagavā taraṇāya dhammaṁ
deseti parinibbuto so bhagavā parinibbānāya dhammaṁ desetīti.
<p n="403"/>Evaṁ vutte saccako niganthaputto bhagavantaṁ etadavoca
mayameva bho gotama dhaṁsī mayaṁ pagabbhā ye mayaṁ bhavantaṁ gotamaṁ
vādena vādaṁ āsādetabbaṁ amaññimha siyā hi bho gotama hatthiṁ
pabhinnaṁ āsajja purisassa sotthibhāvo na tveva bhavantaṁ gotamaṁ
āsajja purisassa sotthibhāvo siyā hi bho gotama pajjalitaṁ
aggikkhandhaṁ āsajja purisassa sotthibhāvo na tveva bhavantaṁ
gotamaṁ āsajja siyā purisassa sotthibhāvo siyā hi bho gotama
āsīvisaṁ ghoravisaṁ āsajja purisassa sotthibhāvo na tveva bhavantaṁ
gotamaṁ āsajja siyā purisassa sotthibhāvo mayameva bho gotama dhaṁsī
mayaṁ pagabbhā ye mayaṁ bhavantaṁ gotamaṁ vādena vādaṁ āsādetabbaṁ
amaññimha adhivāsetu me bhavaṁ gotamo svātanāya bhattaṁ saddhiṁ
bhikkhusaṅghenāti. Adhivāsesi bhagavā tuṇhībhāvena. Atha kho saccako
niganthaputto bhagavato adhivāsanaṁ viditvā te licchavī āmantesi
suṇantu me bhonto licchavī samaṇo gotamo nimantito svātanāya
<pb n="1.436"/>
Saddhiṁ bhikkhusaṅghena yena <note n="1">Ma. tena.</note> me abhihareyyātha yamassa paṭirūpaṁ
maññeyyāthāti. Atha kho te licchavī tassā rattiyā accayena
saccakassa niganthaputtassa pañcamattāni thālipākasatāni bhattābhihāraṁ
abhihariṁsu. Atha kho saccako niganthaputto sake ārāme paṇītaṁ
khādanīyaṁ bhojanīyaṁ paṭiyādāpetvā bhagavato kālaṁ ārocāpesi
kālo bho gotama niṭṭhitaṁ bhattanti.
<p n="404"/>Atha kho bhagavā pubbaṇhasamayaṁ nivāsetvā pattacīvaramādāya
yena saccakassa niganthaputtassa ārāmo tenupasaṅkami upasaṅkamitvā
paññatte āsane nisīdi saddhiṁ bhikkhusaṅghena. Atha kho
saccako niganthaputto buddhappamukhaṁ bhikkhusaṅghaṁ paṇītena khādanīyena
bhojanīyena sahatthā santappesi sampavāresi. Atha kho saccako
niganthaputto bhagavantaṁ bhuttāviṁ onītapattapāṇiṁ aññataraṁ nīcāsanaṁ
gahetvā ekamantaṁ nisīdi. Ekamantaṁ nisinno kho saccako
niganthaputto bhagavantaṁ etadavoca yamidaṁ bho gotama dāne puññañca
puññamahī ca taṁ dāyakānaṁ sukhāyeva hotūti. <pb ed="P" n="1.237" set="M"/>Yaṁ kho aggivessana
tādisaṁ dakkhiṇeyyaṁ āgamma avītarāgaṁ avītadosaṁ avītamohaṁ taṁ
dāyakānaṁ bhavissati yaṁ kho aggivessana mādisaṁ dakkhiṇeyyaṁ āgamma
vītarāgaṁ vītadosaṁ vītamohaṁ taṁ tuyhaṁ bhavissatīti.
Cūḷasaccakasuttaṁ niṭṭhitaṁ pañcamaṁ.
</xml>