<xml src="a4-2.xml">
<readunit id="a4-2">2. caravaggo</readunit>
<p rend="subhead" sid="1">1, carasuttaṃ</p>
Caravaggo dutiyo
<p n="11"/>Carato cepi bhikkhave bhikkhuno uppajjati kāmavitakko vā
byāpādavitakko vā vihiṁsāvitakko vā tañca <note n="2">Po. Ma. Yu. tañce.</note> bhikkhu adhivāseti
nappajahati na vinodeti na byantīkaroti na anabhāvaṁ gameti carampi
bhikkhave bhikkhu evaṁbhūto anātāpī anottappī satataṁ samitaṁ kusīto
hīnaviriyoti vuccati. Ṭhitassa cepi bhikkhave bhikkhuno uppajjati
kāmavitakko vā byāpādavitakko vā vihiṁsāvitakko vā tañca <note n="2">Po. Ma. Yu. tañce.</note> bhikkhu
adhivāseti nappajahati na vinodeti na byantīkaroti na anabhāvaṁ gameti
ṭhitopi bhikkhave bhikkhu evaṁbhūto anātāpī anottappī satataṁ samitaṁ
<pb n="4.17"/>
Kusīto hīnaviriyoti vuccati. Nisinnassa cepi bhikkhave bhikkhuno
uppajjati kāmavitakko vā byāpādavitakko vā vihiṁsāvitakko vā tañca
bhikkhu adhivāseti nappajahati na vinodeti na byantīkaroti na anabhāvaṁ
gameti nisinnopi bhikkhave bhikkhu evaṁbhūto anātāpī anottappī
satataṁ samitaṁ kusīto hīnaviriyoti vuccati. Sayānassa cepi bhikkhave
bhikkhuno jāgarassa uppajjati kāmavitakko vā byāpādavitakko vā
vihiṁsāvitakko vā tañca bhikkhu adhivāseti nappajahati na vinodeti
na byantīkaroti na anabhāvaṁ gameti sayānopi bhikkhave bhikkhu jāgaro
evaṁbhūto anātāpī anottappī satataṁ samitaṁ kusīto hīnaviriyoti
vuccati. Carato cepi bhikkhave bhikkhuno uppajjati kāmavitakko vā
byāpādavitakko vā vihiṁsāvitakko vā tañca bhikkhu nādhivāseti
pajahati vinodeti byantīkaroti anabhāvaṁ gameti carampi bhikkhave bhikkhu
evaṁbhūto ātāpī ottappī satataṁ samitaṁ āraddhaviriyo pahitattoti
vuccati. Ṭhitassa cepi bhikkhave bhikkhuno uppajjati kāmavitakko vā
byāpādavitakko vā vihiṁsāvitakko vā tañca bhikkhu nādhivāseti pajahati
vinodeti byantīkaroti anabhāvaṁ gameti ṭhitopi bhikkhave bhikkhu evaṁbhūto
ātāpī ottappī satataṁ samitaṁ āraddhaviriyo pahitattoti vuccati.
Nisinnassa cepi bhikkhave bhikkhuno uppajjati kāmavitakko vā byāpādavitakko
vā vihiṁsāvitakko vā tañca bhikkhu nādhivāseti pajahati
<pb n="4.18"/>
Vinodeti byantīkaroti anabhāvaṁ gameti nisinnopi bhikkhave bhikkhu
evaṁbhūto ātāpī ottappī satataṁ samitaṁ āraddhaviriyo pahitattoti
vuccati. Sayānassa cepi bhikkhave bhikkhuno jāgarassa uppajjati kāmavitakko
vā byāpādavitakko vā vihiṁsāvitakko vā tañca bhikkhu
nādhivāseti pajahati vinodeti byantīkaroti <pb ed="P" n="2.14" set="A"/>anabhāvaṁ gameti sayānopi
bhikkhave bhikkhu jāgaro evaṁbhūto ātāpī ottappī satataṁ samitaṁ
āraddhaviriyo pahitattoti vuccatīti.
Caraṁ vā yadi vā tiṭṭhaṁ nisinno udavā sayaṁ
yo vitakkaṁ vitakketi pāpakaṁ gehanissitaṁ
kummaggaṁ paṭipanno so mohaneyyesu mucchito
abhabbo tādiso bhikkhu phuṭṭhuṁ sambodhimuttamaṁ.
Yo caraṁ vāpi tiṭṭhaṁ vā nisinno udavā sayaṁ
vitakkaṁ samayitvāna vitakkūpasame rato
bhabbo so tādiso bhikkhu phuṭṭhuṁ sambodhimuttamanti.
<p rend="subhead" sid="2">2, sīlasuttaṃ</p>
<p n="12"/>Sampannasīlā bhikkhave viharatha sampannapātimokkhā
pātimokkhasaṁvarasaṁvutā viharatha ācāragocarasampannā aṇumattesu vajjesu
bhayadassāvino samādāya sikkhatha sikkhāpadesu. Sampannasīlānaṁ bhikkhave
viharataṁ sampannapātimokkhānaṁ pātimokkhasaṁvarasaṁvutānaṁ viharataṁ ācāragocara-
sampannānaṁ aṇumattesu vajjesu bhayadassāvīnaṁ samādāya sikkhataṁ
sikkhāpadesu kimassa uttarikaraṇīyaṁ carato cepi bhikkhave bhikkhuno
<pb n="4.19"/>
Abhijjā ... Byāpādo vigato hoti thīnamiddhaṁ ... Uddhaccakukkuccaṁ ...
Vicikicchā pahīnā hoti āraddhaṁ hoti viriyaṁ asallīnaṁ upaṭṭhitā
sati appamuṭṭhā passaddho kāyo asāraddho samāhitaṁ cittaṁ ekaggaṁ
caraṁpi bhikkhave bhikkhu evaṁbhūto ātāpī ottappī satataṁ samitaṁ <pb ed="P" n="2.15" set="A"/>āraddhaviriyo
pahitattoti vuccati. Ṭhitassa cepi bhikkhave bhikkhuno ...
Nisinnassa cepi bhikkhave bhikkhuno ... Sayānassa cepi bhikkhave bhikkhuno
jāgarassa abhijjhā ... Byāpādo vigato hoti thīnamiddhaṁ ... Uddhacca-
kukkuccaṁ ... Vicikicchā pahīnā hoti āraddhaṁ hoti viriyaṁ asallīnaṁ
upaṭṭhitā sati appamuṭṭhā passaddho kāyo asāraddho samāhitaṁ
cittaṁ ekaggaṁ sayānopi bhikkhave bhikkhu jāgaro evaṁbhūto ātāpī
ottappī satataṁ samitaṁ āraddhaviriyo pahitattoti vuccatīti.
Yatañcare yataṁ tiṭṭhe yataṁ acche yataṁ saye
yataṁ sammiñjaye bhikkhu yatametaṁ pasāraye
uddhaṁ tiriyaṁ apācīnaṁ yāvatā jagato gati
samavekkhitā ca dhammānaṁ khandhānaṁ udayabbayaṁ
cetosamathasāmīciṁ sikkhamānaṁ sadāsatiṁ <note n="1">Ma. Yu. sadāsataṁ.</note>
satataṁ pahitattoti āhu bhikkhuṁ tathāvidhanti.
<p rend="subhead" sid="3">3, padhānasuttaṃ</p>
<p n="13"/>Cattārīmāni bhikkhave sammappadhānāni katamāni cattāri
idha bhikkhave bhikkhu anuppannānaṁ pāpakānaṁ akusalānaṁ dhammānaṁ anuppādāya
<pb n="4.20"/>
Chandaṁ janeti vāyamati viriyaṁ ārabhati cittaṁ paggaṇhāti padahati
uppannānaṁ pāpakānaṁ akusalānaṁ dhammānaṁ pahānāya chandaṁ janeti vāyamati
viriyaṁ ārabhati cittaṁ paggaṇhāti padahati anuppannānaṁ kusalānaṁ
dhammānaṁ uppādāya chandaṁ janeti vāyamati viriyaṁ ārabhati cittaṁ
paggaṇhāti padahati uppannānaṁ kusalānaṁ dhammānaṁ ṭhitiyā asammosāya
bhiyyobhāvāya vepullāya bhāvanāya pāripūriyā chandaṁ janeti vāyamati
viriyaṁ ārabhati cittaṁ paggaṇhāti padahati imāni kho bhikkhave
cattāri sammappadhānānīti.
Sammappadhānā māradheyyābhibhūtā <note n="1">Yu. māradheyyādhibhuno.</note>
te asitā jātimaraṇabhayassa pāragū
te tusitā jetvāna māraṁ savāhanaṁ
te anejā (sabbaṁ) namucibalaṁ upātivattā (te sukhitāti)
<p rend="subhead" sid="4">4, saṃvarasuttaṃ</p>
<p n="14"/><pb ed="P" n="2.16" set="A"/>Cattārīmāni bhikkhave padhānāni katamāni cattāri saṁvarappadhānaṁ
pahānappadhānaṁ bhāvanāppadhānaṁ anurakkhanāppadhānaṁ katamañca
bhikkhave saṁvarappadhānaṁ idha bhikkhave bhikkhu cakkhunā rūpaṁ disvā na
nimittaggāhī hoti nānubyañjanaggāhī yatvādhikaraṇamenaṁ cakkhundriyaṁ
asaṁvutaṁ viharantaṁ abhijjhādomanassā pāpakā akusalā dhammā anvāssaveyyuṁ
tassa saṁvarāya paṭipajjati rakkhati cakkhundriyaṁ cakkhundriye
saṁvaraṁ āpajjati sotena saddaṁ sutvā ... Ghānena gandhaṁ ghāyitvā ...
Jivhāya rasaṁ sāyitvā ... Kāyena phoṭṭhabbaṁ phusitvā ... Manasā dhammaṁ
<pb n="4.21"/>
Viññāya na nimittaggāhī hoti nānubyañjanaggāhī yatvādhikaraṇamenaṁ
manindriyaṁ asaṁvutaṁ viharantaṁ abhijjhādomanassā pāpakā akusalā dhammā
anvāssaveyyuṁ tassa saṁvarāya paṭipajjati rakkhati manindriyaṁ manindriye
saṁvaraṁ āpajjati idaṁ vuccati bhikkhave saṁvarappadhānaṁ. Katamañca
bhikkhave pahānappadhānaṁ idha bhikkhave bhikkhu uppannaṁ kāmavitakkaṁ
nādhivāseti pajahati vinodeti byantīkaroti anabhāvaṁ gameti uppannaṁ
byāpādavitakkaṁ ... Uppannaṁ vihiṁsāvitakkaṁ ... Uppannuppanne pāpake
akusale dhamme nādhivāseti pajahati vinodeti byantīkaroti anabhāvaṁ
gameti idaṁ vuccati bhikkhave pahānappadhānaṁ. Katamañca bhikkhave
bhāvanāppadhānaṁ idha bhikkhave bhikkhu satisambojjhaṅgaṁ bhāveti vivekanissitaṁ
virāganissitaṁ nirodhanissitaṁ vossaggapariṇāmiṁ dhammavicayasambojjhaṅgaṁ
bhāveti ... Viriyasambojjhaṅgaṁ bhāveti ... Pītisambojjhaṅgaṁ
bhāveti ... Passaddhisambojjhaṅgaṁ bhāveti ... Samādhisambojjhaṅgaṁ bhāveti
... Upekkhāsambojjhaṅgaṁ bhāveti vivekanissitaṁ virāganissitaṁ nirodhanissitaṁ
vossaggapariṇāmiṁ idaṁ vuccati bhikkhave bhāvanāppadhānaṁ. <pb ed="P" n="2.17" set="A"/>Katamañca
bhikkhave anurakkhanāppadhānaṁ idha bhikkhave bhikkhu uppannaṁ bhaddakaṁ
samādhinimittaṁ anurakkhati aṭṭhikasaññaṁ puḷavakasaññaṁ vinīlakasaññaṁ
vipubbakasaññaṁ vicchiddakasaññaṁ uddhumātakasaññaṁ idaṁ vuccati bhikkhave
anurakkhanāppadhānaṁ. Imāni kho bhikkhave cattāri padhānānīti.
Saṁvaro ca pahānañca bhāvanā anurakkhanā
<pb n="4.22"/>
Ete padhānā cattāro desitādiccabandhunā
yehi bhikkhu idhātāpī khayaṁ dukkhassa pāpuṇeti.
<p rend="subhead" sid="5">5, paññattisuttaṃ</p>
<p n="15"/>Catasso imā bhikkhave aggapaññattiyo katamā catasso
etadaggaṁ bhikkhave attabhāvīnaṁ yadidaṁ rāhu asurindo etadaggaṁ
bhikkhave kāmabhogīnaṁ yadidaṁ rājā mandhātā etadaggaṁ bhikkhave
ādhipateyyānaṁ yadidaṁ māro pāpimā sadevake bhikkhave loke
samārake sabrahmake sassamaṇabrāhmaṇiyā pajāya sadevamanussāya tathāgato
aggamakkhāyati arahaṁ sammāsambuddho imā kho bhikkhave catasso
aggapaññattiyoti.
Rāhuggaṁ attabhāvīnaṁ mandhātā kāmabhoginaṁ
māro ādhipateyyānaṁ iddhiyā yasasā jalaṁ
uddhaṁ tiriyaṁ apācīnaṁ yāvatā jagato gati
sadevakassa lokassa buddho aggaṁ <note n="1">Po. Ma. aggoti. </note> pavuccatīti.
<p rend="subhead" sid="6">6, sokhummasuttaṃ</p>
<p n="16"/>Cattārīmāni <note n="*">mīkārkkhag cattāramāni peḌna cattārīmāni</note> bhikkhave sokhummāni katamāni cattāri idha
bhikkhave bhikkhu rūpasokhummena samannāgato hoti paramena tena ca
rūpasokhummena aññaṁ rūpasokhummaṁ uttaritaraṁ vā paṇītataraṁ vā na
samanupassati tena ca rūpasokhummena aññaṁ rūpasokhummaṁ uttaritaraṁ vā
paṇītataraṁ vā na pattheti vedanāsokhummena <pb ed="P" n="2.18" set="A"/>samannāgato hoti
saññāsokhummena samannāgato hoti saṅkhārasokhummena samannāgato hoti
paramena tena ca saṅkhārasokhummena aññaṁ saṅkhārasokhummaṁ uttaritaraṁ
<pb n="4.23"/>
Vā paṇītataraṁ vā na samanupassati tena ca saṅkhārasokhummena aññaṁ
saṅkhārasokhummaṁ uttaritaraṁ vā paṇītataraṁ vā na pattheti imāni kho
bhikkhave cattāri sokhummānīti.
Rūpasokhummataṁ ñatvā vedanānañca sambhavaṁ
saññā yato samudeti atthaṁ gacchati yattha ca
saṅkhāre parato ñatvā dukkhato no ca attato
sa ve sammaddaso bhikkhu santo santipade rato
dhāreti antimaṁ dehaṁ jetvā māraṁ savāhananti.
<p rend="subhead" sid="7">7, paṭhamāgatisuttaṃ</p>
<p n="17"/>Cattārīmāni bhikkhave agatigamanāni katamāni cattāri
chandāgatiṁ gacchati dosāgatiṁ gacchati mohāgatiṁ gacchati bhayāgatiṁ
gacchati imāni kho bhikkhave cattāri agatigamanānīti.
Chandā dosā bhayā mohā yo dhammaṁ ativattati
nihīyati tassa yaso kāḷapakkheva candimāti.
<p rend="subhead" sid="8">8, dutiyāgatisuttaṃ</p>
<p n="18"/>Cattārīmāni bhikkhave nāgatigamanāni katamāni cattāri
na chandāgatiṁ gacchati na dosāgatiṁ gacchati na mohāgatiṁ gacchati
na bhayāgatiṁ gacchati imāni kho bhikkhave cattāri nāgatigamanānīti.
Chandā dosā bhayā mohā yo dhammaṁ nātivattati
āpūrati tassa yaso sukkapakkheva candimāti.
<p rend="subhead" sid="9">9, tatiyāgatisuttaṃ</p>
<p n="19"/>Cattārīmāni bhikkhave agatigamanāni katamāni cattāri
chandāgatiṁ gacchati dosāgatiṁ gacchati mohāgatiṁ gacchati bhayāgatiṁ
<pb n="4.24"/>
Gacchati imāni kho bhikkhave cattāri agatigamanānīti.
Chandā dosā bhayā mohā yo dhammaṁ ativattati
nihīyati tassa yaso kāḷapakkheva candimāti.
Cattārīmāni bhikkhave nāgatigamanāni katamāni cattāri na
chandāgatiṁ gacchati na dosāgatiṁ gacchati na mohāgatiṁ gacchati
na bhayāgatiṁ gacchati imāni kho bhikkhave cattāri nāgatigamanānīti.
Chandā dosā bhayā mohā yo dhammaṁ nātivattati
āpūrati tassa yaso sukkapakkheva candimāti.
<p rend="subhead" sid="10">10, bhattuddesakasuttaṃ</p>
<p n="20"/>Catūhi bhikkhave dhammehi samannāgato bhattuddesako yathābhataṁ
nikkhitto evaṁ niraye katamehi catūhi chandāgatiṁ gacchati dosāgatiṁ
gacchati mohāgatiṁ gacchati bhayāgatiṁ gacchati imehi kho bhikkhave
catūhi dhammehi samannāgato bhattuddesako yathābhataṁ nikkhitto evaṁ
niraye. Catūhi bhikkhave dhammehi samannāgato bhattuddesako yathābhataṁ
nikkhitto evaṁ sagge katamehi catūhi na chandāgatiṁ gacchati na
dosāgatiṁ gacchati na mohāgatiṁ gacchati na bhayāgatiṁ gacchati
imehi kho bhikkhave catūhi dhammehi samannāgato bhattuddesako yathābhataṁ
nikkhitto evaṁ saggeti.
Yekeci kāmesu asaññatā janā
adhammikā honti adhammagāravā
chandā ca dosā ca bhayā ca gāmino
<pb n="4.25"/>
Parisakasaṭo <note n="1">Yu. parisakkasāvo.</note> ca panesa vuccati
evaṁ hi vuttaṁ samaṇena jānatā
tasmā hi te sappurisā pasaṁsiyā
dhamme ṭhitā ye na karonti pāpakaṁ
na chandadosā na bhayā ca gāmino.
Parisāya maṇḍo ca panesa vuccati
evaṁ hi vuttaṁ samaṇena jānatāti.
Caravaggo dutiyo.
Tassuddānaṁ
cāraṁ sīlaṁ padhānāni saṁvaraṁ paññattipañcamaṁ
sokhummaṁ tayo agatī bhattuddesena te dasāti.
</xml>