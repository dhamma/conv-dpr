<xml src="s41.xml">
<pgroup id="s41"/>
<readunit id="s41">7. cittasaṃyuttaṃ</readunit>
<p rend="subhead" sid="1">1, saṃyojanasuttaṃ</p>
<pb n="4.347"/>
Cittagahapatipucchāsaṁyuttaṁ <note n="1">Ma. Yu. cittasaṁyuttaṁ.</note>
<p n="537"/>Ekaṁ samayaṁ sambahulā therā bhikkhū macchikāsaṇḍe viharanti
ambāṭakavane. Tena kho pana samayena sambahulānaṁ therānaṁ bhikkhūnaṁ
pacchābhattaṁ piṇḍapātapaṭikkantānaṁ maṇḍalamāḷe sannisinnānaṁ sannipatitānaṁ
ayamantarākathā udapādi saññojananti vā āvuso
saññojaniyā dhammāti vā ime dhammā nānatthā nānābyañjanā udāhu
ekatthā byañjanameva nānanti. Tatrekaccehi therehi bhikkhūhi
evaṁ byākataṁ hoti saññojananti vā āvuso saññojaniyā
dhammāti vā ime dhammā nānatthā ceva nānābyañjanā cāti.
Ekaccehi therehi bhikkhūhi evaṁ byākataṁ hoti saññojananti vā
āvuso saññojaniyā dhammāti vā ime dhammā ekatthā
byañjanameva nānanti.
<p n="538"/>Tena kho pana samayena citto gahapati migapathakaṁ anuppatto
hoti kenacideva karaṇīyena. <pb ed="P" n="4.282" set="S"/>Assosi kho citto gahapati
sambahulānaṁ kira therānaṁ bhikkhūnaṁ pacchābhattaṁ piṇḍapātapaṭikkantānaṁ
maṇḍalamāḷe sannisinnānaṁ sannipatitānaṁ ayamantarākathā udapādi
saññojananti vā āvuso saññojaniyā dhammāti vā ime dhammā
nānatthā nānābyañjanā udāhu ekatthā byañjanameva nānanti.
Tatrekaccehi therehi bhikkhūhi evaṁ byākataṁ saññojananti vā
<pb n="4.348"/>
Āvuso saññojaniyā dhammāti vā ime dhammā nānatthā ceva
nānābyañjanā cāti. Ekaccehi therehi bhikkhūhi evaṁ byākataṁ
saññojananti vā āvuso saññojaniyā dhammāti vā ime dhammā
ekatthā byañjanameva nānanti.
<p n="539"/>Atha kho citto gahapati yena therā bhikkhū tenupasaṅkami
upasaṅkamitvā there bhikkhū abhivādetvā ekamantaṁ nisīdi. Ekamantaṁ
nisinno kho citto gahapati there bhikkhū etadavoca sutametaṁ <note n="1">Ma. sutaṁ metaṁ.</note> bhante
sambahulānaṁ kira therānaṁ bhikkhūnaṁ pacchābhattaṁ piṇḍapātapaṭikkantānaṁ
maṇḍalamāḷe sannisinnānaṁ sannipatitānaṁ ayamantarākathā udapādi
saññojananti vā āvuso saññojaniyā dhammāti vā ime dhammā
nānatthā nānābyañjanā udāhu ekatthā byañjanameva nānanti.
Ekaccehi therehi bhikkhūhi evaṁ byākataṁ saññojananti vā āvuso
saññojaniyā dhammāti vā ime dhammā nānatthā ceva nānābyañjanā
cāti. Ekaccehi therehi bhikkhūhi evaṁ byākataṁ saññojananti vā
āvuso saññojaniyā dhammāti vā ime dhammā ekatthā byañjanameva
nānanti. Evaṁ gahapatīti. Saññojananti vā bhante saññojaniyā
dhammāti vā ime dhammā nānatthā ceva nānābyañjanā ca.
Tenahi bhante upamaṁ <note n="2">Ma. Yu. upamaṁ vo.</note> karissāmi. Upamāyapidhekacce viññū purisā
bhāsitassa atthaṁ ājānanti.
<p n="540"/>Seyyathāpi bhante kāḷo ca balibaddo <note n="3">Yu. balivaddo. evamuparipi.</note> odāto ca
<pb n="4.349"/>
Balibaddo ekena dāmena vā yottena vā saṁyuttā assu.
Yo nu kho evaṁ vadeyya kāḷo balibaddo odātassa balibaddassa
saññojanaṁ odāto balibaddo kāḷassa balibaddassa saññojananti.
Sammā nu kho so vadamāno vadeyyāti. No hetaṁ
gahapati. Na kho gahapati kāḷo balibaddo odātassa balibaddassa
saññojanaṁ napi odāto balibaddo kāḷassa balibaddassa saññojanaṁ
yena kho te ekena dāmena vā yottena vā saṁyuttā taṁ
tattha saññojananti. Evameva kho bhante na cakkhu rūpānaṁ
saññojanaṁ na rūpā cakkhussa saññojanaṁ yañca tattha tadubhayaṁ
paṭicca uppajjati chandarāgo taṁ tattha saññojanaṁ. Na sotaṁ
saddānaṁ. Na ghānaṁ gandhānaṁ. Na jivhā rasānaṁ. Na kāyo
phoṭṭhabbānaṁ saññojanaṁ na phoṭṭhabbā kāyassa saññojanaṁ yañca
tattha tadubhayaṁ paṭicca uppajjati chandarāgo taṁ tattha saññojanaṁ.
Na mano dhammānaṁ saññojanaṁ na dhammā manassa saññojanaṁ
yañca tattha tadubhayaṁ paṭicca uppajjati chandarāgo taṁ tattha
saññojananti. Lābhā te gahapati suladdhaṁ te gahapati yassa
te gambhīre buddhavacane paññācakkhu kamatīti. Paṭhamaṁ.
<p rend="subhead" sid="2">2, paṭhamaisidattasuttaṃ</p>
<p n="541"/>Ekaṁ samayaṁ sambahulā therā bhikkhū macchikāsaṇḍe viharanti
ambāṭakavane. Atha kho citto gahapati yena therā bhikkhū tenupasaṅkami
upasaṅkamitvā there bhikkhū abhivādetvā ekamantaṁ nisīdi
<pb n="4.350"/>
Ekamantaṁ nisinno kho citto gahapati there bhikkhū etadavoca
adhivāsentu me bhante therā svātanāya bhattanti. Adhivāsesuṁ
kho therā bhikkhū tuṇhībhāvena. <pb ed="P" n="4.284" set="S"/>Atha kho citto gahapati therānaṁ
bhikkhūnaṁ adhivāsanaṁ viditvā uṭṭhāyāsanā there bhikkhū abhivādetvā
padakkhiṇaṁ katvā pakkāmi.
<p n="542"/>Atha kho therā bhikkhū tassā rattiyā accayena pubbaṇhasamayaṁ
nivāsetvā pattacīvaramādāya yena cittassa gahapatino nivesanaṁ
tenupasaṅkamiṁsu upasaṅkamitvā paññatte āsane nisīdiṁsu. Atha kho
citto gahapati yena therā bhikkhū tenupasaṅkami upasaṅkamitvā
there bhikkhū abhivādetvā ekamantaṁ nisīdi. Ekamantaṁ nisinno kho
citto gahapati āyasmantaṁ theraṁ etadavoca dhātunānattaṁ dhātunānattanti
bhante thera vuccati kittāvatā nu kho bhante dhātunānattaṁ
vuttaṁ bhagavatāti.
<p n="543"/>Evaṁ vutte āyasmā thero tuṇhī ahosi. Dutiyampi
kho citto gahapati āyasmantaṁ theraṁ etadavoca dhātunānattaṁ dhātunānattanti
bhante thera vuccati kittāvatā nu kho bhante dhātunānattaṁ
vuttaṁ bhagavatāti. Dutiyampi kho āyasmā thero tuṇhī ahosi.
Tatiyampi kho citto gahapati āyasmantaṁ theraṁ etadavoca dhātunānattaṁ
dhātunānattanti bhante thera vuccati kittāvatā nu kho bhante dhātunānattaṁ
vuttaṁ bhagavatāti. Tatiyampi kho āyasmā thero tuṇhī ahosi.
<pb n="4.351"/>
<p n="544"/>Tena kho pana samayena āyasmā isidatto tasmiṁ
bhikkhusaṅghe sabbanavako hoti. Atha kho āyasmā isidatto
āyasmantaṁ theraṁ etadavoca byākaromahaṁ bhante thera cittassa
gahapatino etaṁ pañhanti. Byākarohi tvaṁ <note n="1">Ma. āvuso.</note> isidatta cittassa
gahapatino etaṁ pañhanti. Evaṁ hi tvaṁ gahapati pucchasi dhātunānattaṁ
dhātunānattanti bhante thera vuccati kittāvatā nu kho
bhante dhātunānattaṁ vuttaṁ bhagavatāti. <pb ed="P" n="4.285" set="S"/>Evaṁ bhante. Idaṁ kho
gahapati dhātunānattaṁ vuttaṁ bhagavatā. Cakkhudhātu rūpadhātu cakkhuviññāṇadhātu
.pe. Manodhātu dhammadhātu manoviññāṇadhātu.
Ettāvatā kho gahapati dhātunānattaṁ vuttaṁ bhagavatāti.
<p n="545"/>Atha kho citto gahapati āyasmato isidattassa bhāsitaṁ
abhinanditvā anumoditvā there bhikkhū paṇītena khādanīyena bhojanīyena
sahatthā santappesi sampavāresi. Atha kho therā bhikkhū bhuttāvino
onītapattapāṇino uṭṭhāyāsanā pakkamiṁsu. Atha kho āyasmā
thero āyasmantaṁ isidattaṁ etadavoca sādhu kho tvaṁ āvuso
isidatta eso pañho paṭibhāsi neso pañho maṁ paṭibhāsi
tenahāvuso isidatta yadā aññathāpi evarūpo pañho āgaccheyya
taññevettha paṭibhāseyyāsīti <note n="2">Yu. patibhāseyyāti.</note>. Dutiyaṁ.
<p rend="subhead" sid="3">3, dutiyaisidattasuttaṃ</p>
<p n="546"/>Ekaṁ samayaṁ sambahulā therā bhikkhū macchikāsaṇḍe
viharanti ambāṭakavane. Atha kho citto gahapati yena therā
<pb n="4.352"/>
Bhikkhū tenupasaṅkami upasaṅkamitvā there bhikkhū abhivādetvā
ekamantaṁ nisīdi. Ekamantaṁ nisinno kho citto gahapati there
bhikkhū etadavoca adhivāsentu me bhante therā svātanāya bhattanti.
Adhivāsesuṁ kho therā bhikkhū tuṇhībhāvena. Atha kho citto
gahapati therānaṁ bhikkhūnaṁ adhivāsanaṁ viditvā uṭṭhāyāsanā there
bhikkhū abhivādetvā padakkhiṇaṁ katvā pakkāmi.
<p n="547"/>Atha kho therā bhikkhū tassā rattiyā accayena
pubbaṇhasamayaṁ nivāsetvā pattacīvaramādāya yena cittassa gahapatissa
nivesanaṁ tenupasaṅkamiṁsu upasaṅkamitvā paññatte āsane nisīdiṁsu.
Atha kho citto gahapati yena therā bhikkhū tenupasaṅkami upasaṅkamitvā
there bhikkhū abhivādetvā ekamantaṁ nisīdi. Ekamantaṁ nisinno
kho citto gahapati āyasmantaṁ theraṁ etadavoca yā imā bhante
thera anekavihitā diṭṭhiyo loke uppajjanti sassato lokoti vā
asassato lokoti vā antavā lokoti vā anantavā lokoti
vā taṁ jīvaṁ taṁ sarīranti vā aññaṁ jīvaṁ aññaṁ sarīranti vā
hoti tathāgato paraṁ maraṇāti vā na hoti tathāgato paraṁ maraṇāti
vā hoti ca na ca hoti tathāgato paraṁ maraṇāti vā neva hoti
na na hoti tathāgato paraṁ maraṇāti vā. (yāni cimāni dvāsaṭṭhidiṭṭhigatāni
brahmajāle bhaṇitāni). Imā nu kho bhante diṭṭhiyo
kismiṁ sati honti kismiṁ asati na hontīti.
<pb n="4.353"/>
<p n="548"/>Evaṁ vutte āyasmā thero tuṇhī ahosi. Dutiyampi
kho citto gahapati .pe. Tatiyampi kho citto gahapati āyasmantaṁ
theraṁ etadavoca yā imā bhante thera anekavihitā diṭṭhiyo loke
uppajjanti sassato lokoti vā asassato lokoti vā antavā
lokoti vā anantavā lokoti vā taṁ jīvaṁ taṁ sarīranti vā
aññaṁ jīvaṁ aññaṁ sarīranti vā hoti tathāgato paraṁ maraṇāti
vā na hoti tathāgato paraṁ maraṇāti vā hoti ca na ca hoti
tathāgato paraṁ maraṇāti vā neva hoti na na hoti tathāgato
paraṁ maraṇāti vā. (yāni cimāni dvāsaṭṭhidiṭṭhigatāni brahmajāle
bhaṇitāni). Imā nu kho bhante diṭṭhiyo kismiṁ sati
honti kismiṁ asati na hontīti. Tatiyampi kho āyasmā thero
tuṇhī ahosi.
<p n="549"/>Tena kho pana samayena āyasmā isidatto tasmiṁ
bhikkhusaṅghe sabbanavako hoti. Atha kho āyasmā isidatto
āyasmantaṁ theraṁ etadavoca byākaromahaṁ bhante thera cittassa
gahapatino etaṁ pañhanti. Byākarohi tvaṁ āvuso isidatta
cittassa gahapatino etaṁ pañhanti. <pb ed="P" n="4.287" set="S"/>Evaṁ hi tvaṁ gahapati pucchasi
yā imā bhante thera anekavihitā diṭṭhiyo loke uppajjanti
sassato lokoti vā asassato lokoti vā antavā lokoti
vā anantavā lokoti vā .pe. Imā nu kho bhante diṭṭhiyo
<pb n="4.354"/>
Kismiṁ sati honti kismiṁ asati na hontīti. Evaṁ bhante. Yā
imā gahapati anekavihitā diṭṭhiyo loke uppajjanti sassato
lokoti vā asassato lokoti vā antavā lokoti vā
anantavā lokoti vā taṁ jīvaṁ taṁ sarīranti vā aññaṁ jīvaṁ
aññaṁ sarīranti vā hoti tathāgato paraṁ maraṇāti vā na hoti
tathāgato paraṁ maraṇāti vā hoti ca na ca hoti tathāgato paraṁ
maraṇāti vā neva hoti na na hoti tathāgato paraṁ maraṇāti vā.
(yāni cimāni dvāsaṭṭhidiṭṭhigatāni brahmajāle bhaṇitāni). Imā
kho gahapati diṭṭhiyo sakkāyadiṭṭhiyā sati honti sakkāyadiṭṭhiyā
asati na hontīti.
<p n="550"/>Kathaṁ pana bhante sakkāyadiṭṭhi hotīti. Idha gahapati
assutavā puthujjano ariyānaṁ adassāvī ariyadhammassa akovido
ariyadhamme avinīto sappurisānaṁ adassāvī sappurisadhammassa
akovido sappurisadhamme avinīto rūpaṁ attato samanupassati rūpavantaṁ
vā attānaṁ attani vā rūpaṁ rūpasmiṁ vā attānaṁ vedanaṁ
attato samanupassati .pe. Saññaṁ ... Saṅkhāre ... Viññāṇaṁ attato
samanupassati viññāṇavantaṁ vā attānaṁ attani vā viññāṇaṁ
viññāṇasmiṁ vā attānaṁ. Evaṁ kho gahapati sakkāyadiṭṭhi
hotīti.
<p n="551"/>Kathaṁ pana bhante sakkāyadiṭṭhi na hotīti. Idha gahapati
<pb n="4.355"/>
Sutavā ariyasāvako ariyānaṁ dassāvī ariyadhammassa kovido ariyadhamme
vinīto <note n="1">Ma. Yu. suvinīto.</note> sappurisānaṁ dassāvī sappurisadhammassa kovido sappurisadhamme
vinīto <note n="1">Ma. Yu. suvinīto.</note> na rūpaṁ attato samanupassati na rūpavantaṁ vā attānaṁ
na attani vā rūpaṁ na rūpasmiṁ vā attānaṁ. Na vedanaṁ.
Na saññaṁ. Na saṅkhāre. Na viññāṇaṁ attato samanupassati
na viññāṇavantaṁ vā attānaṁ na attani vā viññāṇaṁ na
viññāṇasmiṁ vā attānaṁ. Evaṁ kho gahapati sakkāyadiṭṭhi na
hotīti. <pb ed="P" n="4.288" set="S"/>Kuto bhante ayyo isidatto āgacchatīti. Avantiyā
khohaṁ gahapati āgacchāmīti. Atthi bhante avantiyā isidatto
nāma kulaputto amhākaṁ adiṭṭhasahāyo pabbajito diṭṭho so
āyasmatāti. Evaṁ gahapatīti. Kahaṁ nu kho so <note n="2">Yu. soti natthi.</note> bhante āyasmā
etarahi viharatīti.
<p n="552"/>Evaṁ vutte āyasmā isidatto tuṇhī ahosi.
Ayyo no bhante isidattoti. Evaṁ gahapatīti. Abhiramatu
bhante ayyo isidatto macchikāsaṇḍe ramaṇīyaṁ ambāṭakavanaṁ ahaṁ
ayyassa isidattassa ussukkaṁ karissāmi
cīvarapiṇḍapātasenāsanagilānapaccayabhesajjaparikkhārānanti.
Kalyāṇaṁ vuccati gahapatīti.
<p n="553"/>Atha kho citto gahapati āyasmato isidattassa bhāsitaṁ
abhinanditvā anumoditvā there bhikkhū paṇītena khādanīyena bhojanīyena
sahatthā santappesi sampavāresi. Atha kho therā bhikkhū bhuttāvino
<pb n="4.356"/>
Onītapattapāṇino uṭṭhāyāsanā pakkamiṁsu. Atha kho āyasmā
thero āyasmantaṁ isidattaṁ etadavoca sādhu kho tvaṁ <note n="1">Ma. Yu. taṁ.</note> āvuso
isidatta eso pañho paṭibhāsi neso pañho mamaṁ paṭibhāsi
tenahāvuso isidatta yadā aññathāpi <note n="2">Yu. aññadāpi.</note> evarūpo pañho āgaccheyya
taññevettha paṭibhāseyyāsīti <note n="3">Yu. patibhāseyyāti.</note>. Atha kho āyasmā isidatto
senāsanaṁ saṁsāmetvā pattacīvaramādāya macchikāsaṇḍamhā pakkāmi
yaṁ macchikāsaṇḍamhā pakkāmi tathā pakkantova ahosi na puna
paccāgacchīti. Tatiyaṁ.
<p rend="subhead" sid="4">4, mahakapāṭihāriyasuttaṃ</p>
<p n="554"/>Ekaṁ samayaṁ sambahulā therā bhikkhū macchikāsaṇḍe
viharanti ambāṭakavane. <pb ed="P" n="4.289" set="S"/>Atha kho citto gahapati yena therā
bhikkhū tenupasaṅkami upasaṅkamitvā there bhikkhū abhivādetvā
ekamantaṁ nisīdi. Ekamantaṁ nisinno kho citto gahapati there
bhikkhū etadavoca adhivāsentu me bhante <note n="4">Yu. bhanteti  natthi.</note> therā svātanāya gokule
bhattanti. Adhivāsesuṁ kho therā bhikkhū tuṇhībhāvena. Atha kho
citto gahapati therānaṁ bhikkhūnaṁ adhivāsanaṁ viditvā uṭṭhāyāsanā
there bhikkhū abhivādetvā padakkhiṇaṁ katvā pakkāmi.
<p n="555"/>Atha kho therā bhikkhū tassā rattiyā accayena pubbaṇhasamayaṁ
nivāsetvā pattacīvaramādāya yena cittassa gahapatino gokulaṁ
tenupasaṅkamiṁsu upasaṅkamitvā paññatte āsane nisīdiṁsu. Atha
kho citto gahapati there bhikkhū paṇītena sappipāyāsena sahatthā
<pb n="4.357"/>
Santappesi sampavāresi. Atha kho therā bhikkhū bhuttāvino
onītapattapāṇino uṭṭhāyāsanā pakkamiṁsu. Cittopi kho gahapati
sesakaṁ visajjethāti vatvā there bhikkhū piṭṭhito piṭṭhito anubandhi.
Tena kho pana samayena uṇhaṁ hoti kuṭṭhitaṁ. Te ca therā bhikkhū
paveliyamānena maññe kāyena gacchanti yathā taṁ bhojanaṁ bhuttāvino.
<p n="556"/>Tena kho pana samayena āyasmā mahako tasmiṁ bhikkhusaṅghe
sabbanavo <note n="1">Ma. Yu. sabbanavako.</note> hoti. Atha kho āyasmā mahako āyasmantaṁ theraṁ
etadavoca sādhu khvassa bhante therassa <note n="2">Ma. thera Yu. thera yaṁ.</note> sītako ca vāto vāyeyya
abbhasaṁpilāpo ca <note n="3">Yu. abbhasamvilāpo. </note> assa devo ca ekamekaṁ phusayeyyāti <note n="4">Ma. Yu. phusāyeyyāti.</note>. Sādhu
khvassa āvuso mahaka yaṁ sītako ca vāto vāyeyya abbhasaṁpilāpo
ca assa devo ca ekamekaṁ phusayeyyāti. Atha kho āyasmā
mahako tathārūpaṁ iddhābhisaṅkhāraṁ <pb ed="P" n="4.290" set="S"/>abhisaṅkhari yathāyaṁ <note n="5">Ma. Yu. yathā.</note> sītako ca
vāto vāyi abbhasaṁpilāpo ca assa devo ca ekamekaṁ phusi.
<p n="557"/>Atha kho cittassa gahapatino etadahosi yo kho imasmiṁ
bhikkhusaṅghe sabbanavo bhikkhu tassāyaṁ evarūpo iddhānubhāvoti.
Atha kho āyasmā mahako ārāmaṁ sampāpuṇitvā āyasmantaṁ theraṁ
etadavoca alamettāvatā bhante therāti. Alamettāvatā āvuso
mahaka katamettāvatā āvuso mahaka pūjitamettāvatā āvuso
mahakāti. Atha kho therā bhikkhū yathāvihāraṁ agamaṁsu āyasmāpi
mahako sakaṁ vihāraṁ agamāsi. Atha kho citto gahapati yenāyasmā
<pb n="4.358"/>
Mahako tenupasaṅkami upasaṅkamitvā sāyasmantaṁ mahakaṁ abhivādetvā
ekamantaṁ nisīdi. Ekamantaṁ nisinno kho citto gahapati āyasmantaṁ
mahakaṁ etadavoca sādhu me bhante ayyo mahako uttarimanussadhammaṁ
iddhipāṭihāriyaṁ dassetūti. Tenahi tvaṁ gahapati āḷinde uttarāsaṅgaṁ
paññapetvā tiṇakalāpaṁ okāsehīti. Evambhanteti kho citto
gahapati āyasmato mahakassa paṭissutvā āḷinde uttarāsaṅgaṁ
paññapetvā tiṇakalāpaṁ okāsesi. Atha kho āyasmā mahako
vihāraṁ pavisitvā sucighaṭikaṁ datvā tathārūpaṁ iddhābhisaṅkhāraṁ abhisaṅkhari
yathā tāḷacchiggaḷena ca aggaḷantarikāya ca acci <note n="1">Yu. acchi.</note> nikkhamitvā
tiṇāni jhāpesi na uttarāsaṅgaṁ jhāpesi. Atha kho citto
gahapati uttarāsaṅgaṁ papphoṭetvā <note n="2">Yu. pappoṭetvā.</note> saṁviggo lomahaṭṭhajāto ekamantaṁ
aṭṭhāsi. Atha kho āyasmā mahako vihārā nikkhamitvā cittaṁ
gahapatiṁ etadavoca alamettāvatā gahapatīti. <pb ed="P" n="4.291" set="S"/>Alamettāvatā bhante
mahaka katamettāvatā bhante mahaka pūjitamettāvatā bhante mahaka
abhiramatu bhante ayyo mahako macchikāsaṇḍe ramaṇīyaṁ ambāṭakavanaṁ
ahaṁ ayyassa mahakassa ussukkaṁ karissāmi cīvarapiṇḍapātasenāsana-
gilānapaccayabhesajjaparikkhārānanti. Kalyāṇaṁ vuccati gahapatīti.
Atha kho āyasmā mahako senāsanaṁ saṁsāmetvā pattacīvaramādāya
macchikāsaṇḍamhā pakkāmi yaṁ macchikāsaṇḍamhā pakkāmi tathā
pakkantova ahosi na puna paccāgacchīti. Catutthaṁ.
<p rend="subhead" sid="5">5, paṭhamakāmabhūsuttaṃ</p>
<pb n="4.359"/>
<p n="558"/>Ekaṁ samayaṁ āyasmā kāmabhū macchikāsaṇḍe viharati
ambāṭakavane. Atha kho citto gahapati yenāyasmā kāmabhū
tenupasaṅkami upasaṅkamitvā āyasmantaṁ kāmabhuṁ abhivādetvā
ekamantaṁ nisīdi. Ekamantaṁ nisinnaṁ kho cittaṁ gahapatiṁ āyasmā
kāmabhū etadavoca vuttamidaṁ gahapati
nelaṅgo setapacchādo ekāro vattatī ratho
anīghaṁ passa āyantaṁ chinnasotaṁ abandhananti.
<p n="559"/>Imassa nu kho gahapati saṅkhittena bhāsitassa kathaṁ
vitthārena attho daṭṭhabboti. Kiṁ nu kho etaṁ bhante bhagavatā
bhāsitanti. Evaṁ gahapatīti. Tenahi bhante muhuttaṁ āgamehi
yāvassa atthaṁ pekkhāmīti. Atha kho citto gahapati muhuttaṁ
tuṇhī hutvā āyasmantaṁ kāmabhuṁ etadavoca <pb ed="P" n="4.292" set="S"/>nelaṅganti kho bhante
sīlānametaṁ adhivacanaṁ. Setapacchādoti kho bhante vimuttiyā etaṁ
adhivacanaṁ. Ekāroti kho bhante satiyā etaṁ adhivacanaṁ. Vattatīti
kho bhante abhikkamapaṭikkamassetaṁ adhivacanaṁ. Rathoti kho bhante
imassetaṁ cātummahābhūtikassa kāyassa adhivacanaṁ mātāpettikasambhavassa
odanakummāsūpacayassa aniccucchādanaparimaddanabhedanaviddhaṁsanadhammassa.
Rāgo kho bhante nīgho doso nīgho moho nīgho te khīṇāsavassa
bhikkhuno pahīnā ucchinnamūlā tālāvatthukatā anabhāvaṅgatā āyatiṁ
anuppādadhammā tasmā khīṇāsavo bhikkhu anīghoti vuccati.
<pb n="4.360"/>
Āyantanti kho bhante arahato etaṁ adhivacanaṁ. Sototi kho
bhante taṇhāyetaṁ adhivacanaṁ sā khīṇāsavassa bhikkhuno pahīnā
ucchinnamūlā tālāvatthukatā anabhāvaṅgatā āyatiṁ anuppādadhammā
tasmā khīṇāsavo bhikkhu chinnasototi vuccati. Rāgo kho <note n="1">Yu. khosaddo natthi.</note> bhante
bandhanaṁ doso bandhanaṁ moho bandhanaṁ te khīṇāsavassa bhikkhuno
pahīnā ucchinnamūlā tālāvatthukatā anabhāvaṅgatā āyatiṁ anuppādadhammā
tasmā khīṇāsavo bhikkhu abandhanoti vuccati. Iti kho
bhante yantaṁ bhagavatā vuttaṁ
nelaṅgo setapacchādo ekāro vattatī ratho
anīghaṁ passa āyantaṁ chinnasotaṁ abandhananti.
Imassa khohaṁ bhante bhagavatā saṅkhittena bhāsitassa evaṁ vitthārena
atthaṁ ājānāmīti. Lābhā te gahapati suladdhaṁ te gahapati
yassa te gambhīre buddhavacane paññācakkhu kamatīti. Pañcamaṁ.
<p rend="subhead" sid="6">6, dutiyakāmabhūsuttaṃ</p>
<p n="560"/><pb ed="P" n="4.293" set="S"/>Ekaṁ samayaṁ āyasmā kāmabhū macchikasaṇḍe viharati
ambāṭakavane. Atha kho citto gahapati yenāyasmā kāmabhū
tenupasaṅkami upasaṅkamitvā āyasmantaṁ kāmabhuṁ abhivādetvā ekamantaṁ
nisīdi. Ekamantaṁ nisinno kho citto gahapati āyasmantaṁ
kāmabhuṁ etadavoca kati nu kho bhante saṅkhārāti. Tayo kho
gahapati saṅkhārā kāyasaṅkhāro vacīsaṅkhāro cittasaṅkhāroti.
<p n="561"/>Sādhu bhanteti kho citto gahapati āyasmato kāmabhussa
<pb n="4.361"/>
Bhāsitaṁ abhinanditvā anumoditvā āyasmantaṁ kāmabhuṁ uttariṁ pañhaṁ
apucchi katamo pana bhante kāyasaṅkhāro katamo vacīsaṅkhāro
katamo cittasaṅkhāroti. Assāsapassāsā kho gahapati kāyasaṅkhāro
vitakkavicārā vacīsaṅkhāro saññā ca vedanā ca cittasaṅkhāroti.
<p n="562"/>Sādhu bhanteti kho citto gahapati uttariṁ pañhaṁ
apucchi kasmā pana bhante assāsapassāsā kāyasaṅkhāro kasmā
vitakkavicārā vacīsaṅkhāro kasmā saññā ca vedanā ca cittasaṅkhāroti.
Assāsapassāsā kho gahapati kāyikā ete dhammā
kāyapaṭibaddhā tasmā assāsapassāsā kāyasaṅkhāro. Pubbe
kho gahapati vitakketvā vicāretvā pacchā vācaṁ bhindati tasmā
vitakkavicārā vacīsaṅkhāro. Saññā ca vedanā ca cetasikā
ete dhammā cittapaṭibaddhā tasmā saññā ca vedanā ca
cittasaṅkhāroti.
<p n="563"/>Sādhu .pe. Pañhaṁ apucchi kathampana bhante
saññāvedayitanirodhasamāpatti hotīti. Na kho gahapati saññāvedayitanirodhaṁ
samāpajjantassa bhikkhuno evaṁ hoti ahaṁ saññāvedayitanirodhaṁ
samāpajjissanti vā ahaṁ saññāvedayitanirodhaṁ samāpajjāmīti vā
ahaṁ saññāvedayitanirodhaṁ samāpannoti <pb ed="P" n="4.294" set="S"/>vā. Athakhvassa pubbe va
tathā cittaṁ bhāvitaṁ hoti yantaṁ tathattāya upanetīti.
<p n="564"/>Sādhu .pe. Pañhaṁ apucchi saññāvedayitanirodhaṁ
<pb n="4.362"/>
Samāpajjantassa pana bhante bhikkhuno katame dhammā paṭhamaṁ nirujjhanti
yadi vā kāyasaṅkhāro yadi vā vacīsaṅkhāro yadi vā cittasaṅkhāroti.
Saññāvedayitanirodhaṁ samāpajjantassa kho gahapati bhikkhuno vacīsaṅkhāro
paṭhamaṁ nirujjhati tato kāyasaṅkhāro tato cittasaṅkhāroti.
<p n="565"/>Sādhu .pe. Pañhaṁ apucchi yvāyaṁ bhante mato
kālakato yo cāyaṁ bhikkhu saññāvedayitanirodhaṁ samāpanno imesaṁ kiṁ
nānākaraṇanti. Yvāyaṁ gahapati mato kālakato tassa kāyasaṅkhāro
niruddho paṭippassaddho vacīsaṅkhāro niruddho paṭippassaddho cittasaṅkhāro
niruddho paṭippassaddho āyuparikkhīṇo usmā vūpasantā
indriyāni viparibhinnāni. Yo ca khvāyaṁ gahapati bhikkhu saññāvedayitanirodhaṁ
samāpanno tassapi kāyasaṅkhāro niruddho paṭippassaddho
vacīsaṅkhāro niruddho paṭippassaddho cittasaṅkhāro niruddho paṭippassaddho
āyuaparikkhīṇo usmā avūpasantā indriyāni vippasannāni.
Yvāyaṁ gahapati mato kālakato yo cāyaṁ bhikkhu
saññāvedayitanirodhaṁ samāpanno idaṁ nesaṁ nānākaraṇanti.
<p n="566"/>Sādhu .pe. Uttariṁ pañhaṁ apucchi kathampana bhante
saññāvedayitanirodhasamāpattiyā vuṭṭhānaṁ hotīti. Na kho gahapati
saññāvedayitanirodhasamāpattiyā vuṭṭhahantassa bhikkhuno evaṁ hoti
ahaṁ saññāvedayitanirodhasamāpattiyā vuṭṭhahissanti vā ahaṁ saññāvedayita-
nirodhasamāpattiyā vuṭṭhahāmīti vā ahaṁ saññāvedayitanirodhasamāpattiyā
<pb n="4.363"/>
Vuṭṭhitoti vāti. Athakhvassa pubbe va tathā cittaṁ
bhāvitaṁ hoti yantaṁ tathattāya upanetīti.
<p n="567"/><pb ed="P" n="4.295" set="S"/>Sādhu bhante .pe. Uttariṁ pañhaṁ apucchi
saññāvedayitanirodhasamāpattiyā vuṭṭhahantassa pana bhante bhikkhuno katame
dhammā paṭhamaṁ uppajjanti yadi vā kāyasaṅkhāro yadi vā vacīsaṅkhāro
yadi vā cittasaṅkhāroti <note n="1">Yu. itisaddo natthi.</note>. Saññāvedayitanirodhasamāpattiyā
vuṭṭhahantassa kho <note n="2">Ma. khosaddo natthi.</note> gahapati bhikkhuno cittasaṅkhāro paṭhamaṁ uppajjati
tato kāyasaṅkhāro tato vacīsaṅkhāroti.
<p n="568"/>Sādhu .pe. Uttariṁ pañhaṁ apucchi saññāvedayitanirodhasamāpattiyā
vuṭṭhitaṁ pana bhante bhikkhuṁ kati phassā phusanti.
Saññāvedayitanirodhasamāpattiyā vuṭṭhitaṁ kho gahapati bhikkhuṁ tayo
phassā phusanti suñño <note n="3">Ma. Yu. suññato.</note> phasso animitto phasso appaṇihito
phassoti.
<p n="569"/>Sādhu .pe. Uttariṁ pañhaṁ apucchi saññāvedayitanirodhasamāpattiyā
vuṭṭhitassa pana bhante bhikkhuno kiṁninnaṁ cittaṁ hoti
kiṁpoṇaṁ kiṁpabbhāranti. Saññāvedayitanirodhasamāpattiyā vuṭṭhitassa
kho gahapati bhikkhuno vivekaninnaṁ cittaṁ hoti vivekapoṇaṁ vivekapabbhāranti.
<p n="570"/>Sādhu bhanteti kho citto gahapati āyasmato kāmabhussa
bhāsitaṁ abhinanditvā anumoditvā āyasmantaṁ kāmabhuṁ uttariṁ pañhaṁ
<pb n="4.364"/>
Apucchi saññāvedayitanirodhasamāpattiyā pana bhante kati dhammā
bahūpakārāti. Addhā kho tvaṁ gahapati yaṁ paṭhamaṁ pucchitabbaṁ taṁ
pucchasi <note n="1">Ma. taṁ pucchi. Yu. taṁ pucchā pucchasi.</note> api ca tyāhaṁ byākarissāmi. Saññāvedayitanirodhasamāpattiyā
kho gahapati dve dhammā bahūpakārā samatho ca
vipassanā cāti. Chaṭṭhaṁ.
<p rend="subhead" sid="7">7, godattasuttaṃ</p>
<p n="571"/>Ekaṁ samayaṁ āyasmā godatto macchikāsaṇḍe viharati
ambāṭakavane. <pb ed="P" n="4.296" set="S"/>Atha kho citto gahapati yenāyasmā godatto
tenupasaṅkami upasaṅkamitvā āyasmantaṁ godattaṁ abhivādetvā
ekamantaṁ nisīdi. Ekamantaṁ nisinnaṁ kho cittaṁ gahapatiṁ āyasmā
godatto etadavoca yā cāyaṁ gahapati appamāṇā cetovimutti
yā ca ākiñcaññā cetovimutti yā ca suññatā cetovimutti
yā ca animittā cetovimutti ime dhammā nānatthā nānābyañjanā
udāhu ekatthā byañjanameva nānanti. Atthi bhante pariyāyo
yaṁ pariyāyaṁ āgamma ime dhammā nānatthā ceva nānābyañjanā
ca atthi pana bhante pariyāyo yaṁ pariyāyaṁ āgamma ime dhammā
ekatthā <note n="2">Yu. ekatthā ceva.</note> byañjanameva nānanti
<p n="572"/>Katamo ca bhante pariyāyo yaṁ pariyāyaṁ āgamma ime
dhammā nānatthā ceva nānābyañjanā ca. Idha bhante bhikkhu
mettāsahagatena cetasā ekaṁ disaṁ pharitvā viharati. Tathā dutiyaṁ.
Tathā tatiyaṁ. Tathā catutthaṁ. Iti uddhamadho tiriyaṁ sabbadhi
<pb n="4.365"/>
Sabbattatāya sabbāvantaṁ lokaṁ mettāsahagatena cetasā vipulena
mahaggatena appamāṇena averena abyāpajjhena pharitvā viharati.
Karuṇāsahagatena cetasā. Muditāsahagatena cetasā. Upekkhāsahagatena
cetasā ekaṁ disaṁ pharitvā viharati. Tathā dutiyaṁ.
Tathā tatiyaṁ. Tathā catutthaṁ. Iti uddhamadho tiriyaṁ sabbadhi
sabbattatāya sabbāvantaṁ lokaṁ upekkhāsahagatena cetasā vipulena
mahaggatena appamāṇena averena abyāpajjhena pharitvā viharati.
Ayaṁ vuccati bhante appamāṇā <note n="1">Yu. appamāṇena cetasā.</note> cetovimutti.
<p n="573"/>Katamā ca bhante ākiñcaññā cetovimutti. Idha
bhante bhikkhu sabbaso viññāṇañcāyatanaṁ samatikkamma natthi kiñcīti
ākiñcaññāyatanaṁ upasampajja viharati. Ayaṁ vuccati bhante
ākiñcaññā cetovimutti.
<p n="574"/>Katamā ca bhante suññatā cetovimutti. Idha bhante
bhikkhu araññagato vā rukkhamūlagato vā suññāgāragato vāti iti
paṭisañcikkhati suññamidaṁ attena <pb ed="P" n="4.297" set="S"/>vā attaniyena vāti. Ayaṁ
vuccati bhante suññatā cetovimutti.
<p n="575"/>Katamā ca bhante animittā cetovimutti. Idha bhante
bhikkhu sabbanimittānaṁ amanasikārā animittaṁ cetosamādhiṁ upasampajja
viharati. Ayaṁ vuccati bhante animittā cetovimutti. Ayaṁ kho
bhante pariyāyo yaṁ pariyāyaṁ āgamma ime dhammā nānatthā
<pb n="4.366"/>
Ceva nānābyañjanā ca.
<p n="576"/>Katamo ca bhante pariyāyo yaṁ pariyāyaṁ āgamma
ime dhammā ekatthā byañjanameva nānaṁ. Rāgo bhante
pamāṇakaraṇo doso pamāṇakaraṇo moho pamāṇakaraṇo te
khīṇāsavassa bhikkhuno pahīnā ucchinnamūlā tālāvatthukatā anabhāvaṅgatā
āyatiṁ anuppādadhammā. Yāvatā kho bhante appamāṇā
cetovimuttiyo akuppā tāsaṁ cetovimutti aggamakkhāyati. Sā
kho pana akuppā cetovimutti suññā rāgena suññā dosena
suññā mohena. Rāgo kho <note n="1">Yu. khosaddo natthi.</note> bhante kiñcanaṁ doso kiñcanaṁ
moho kiñcanaṁ te khīṇāsavassa bhikkhuno pahīnā ucchinnamūlā
tālāvatthukatā anabhāvaṅgatā āyatiṁ anuppādadhammā. Yāvatā kho
bhante ākiñcaññā cetovimuttiyo akuppā tāsaṁ cetovimutti
aggamakkhāyati. Sā kho pana akuppā cetovimutti suññā
rāgena suññā dosena suññā mohena. Rāgo kho bhante
nimittakaraṇo doso nimittakaraṇo moho nimittakaraṇo te
khīṇāsavassa bhikkhuno pahīnā ucchinnamūlā tālāvatthukatā anabhāvaṅgatā
āyatiṁ anuppādadhammā. Yāvatā kho bhante animittā
cetovimuttiyo akuppā tāsaṁ cetovimutti aggamakkhāyati. Sā
kho pana akuppā cetovimutti suññā rāgena suññā dosena
suññā mohena. Ayaṁ kho bhante pariyāyo yaṁ pariyāyaṁ
<pb n="4.367"/>
Āgamma ime dhammā ekatthā byañjanameva nānanti. Lābhā
te gahapati suladdhaṁ te gahapati yassa te gambhīre buddhavacane
paññācakkhu kamatīti. Sattamaṁ.
<p rend="subhead" sid="8">8, nigaṇṭhanāṭaputtasuttaṃ</p>
<p n="577"/>Tena kho pana samayena nigaṇṭho nāṭaputto macchikāsaṇḍaṁ
anuppatto hoti mahatiyā nigaṇṭhaparisāya saddhiṁ. Assosi
kho citto gahapati nigaṇṭho kira nāṭaputto macchikasaṇḍaṁ
anuppatto mahatiyā nigaṇṭhaparisāya saddhinti. Atha kho citto
gahapati sambahulehi upāsakehi saddhiṁ yena nigaṇṭho nāṭaputto
tenupasaṅkami upasaṅkamitvā nigaṇṭhena nāṭaputtena saddhiṁ sammodi
sammodanīyaṁ kathaṁ sārāṇīyaṁ vītisāretvā ekamantaṁ nisīdi. Ekamantaṁ
nisinnaṁ kho cittaṁ gahapatiṁ nigaṇṭho nāṭaputto etadavoca saddahasi
tvaṁ gahapati samaṇassa gotamassa atthi avitakko avicāro samādhi
atthi vitakkavicārānaṁ nirodhoti. Na khvāhaṁ ettha bhante bhagavato
saddhāya gacchāmi atthi avitakko avicāro samādhi atthi vitakkavicārānaṁ
nirodhoti.
<p n="578"/>Evaṁ vutte nigaṇṭho nāṭaputtaṁ sakaṁ parisaṁ apaloketvā <note n="1">Ma. Yu. ulloketvā.</note>
etadavoca idaṁ bhavanto passantu yāva ujuko cāyaṁ citto
gahapati yāva asaṭho cāyaṁ citto gahapati yāva amāyāvī cāyaṁ
citto gahapati vātaṁ vāso <note n="2">Ma. Yu. vā so.</note> jālena bādhetabbaṁ maññeyya yo
<pb n="4.368"/>
Vitakkavicāre nirodhetabbaṁ maññeyya sakamuṭṭhinā vāso <note n="1">Ma. Yu. vā so.</note> gaṅgāya
sotaṁ āvāretabbaṁ maññeyya yo vitakkavicāre nirodhetabbaṁ
maññeyyāti. Taṁ kiṁ maññasi bhante katamaṁ nu kho paṇītataraṁ
ñāṇaṁ vā saddhā vāti. Saddhāya kho gahapati ñāṇaṁ yeva
paṇītataranti. Ahaṁ kho bhante yāvadeva ākaṅkhāmi vivicceva
kāmehi vivicca akusalehi dhammehi savitakkaṁ savicāraṁ vivekajaṁ pītisukhaṁ
paṭhamajjhānaṁ upasampajja <pb ed="P" n="4.299" set="S"/>viharāmi. Ahaṁ kho bhante yāvadeva
ākaṅkhāmi vitakkavicārānaṁ vūpasamā .pe. Dutiyajjhānaṁ upasampajja
viharāmi. Ahaṁ kho bhante yāvadeva ākaṅkhāmi pītiyā ca virāgā
.pe. Tatiyajjhānaṁ upasampajja viharāmi. Ahaṁ kho bhante
yāvadeva ākaṅkhāmi sukhassa ca pahānā .pe. Catutthajjhānaṁ
upasampajja viharāmi. Na so khvāhaṁ bhante evaṁ jānanto
evaṁ passanto kāyassa <note n="2">Ma. kassa aññassa. Yu. kassaññassa.</note> samaṇassa vā brāhmaṇassa vā
saddhāya gamissāmi atthi avitakko avicāro samādhi atthi
vitakkavicārānaṁ nirodhoti.
<p n="579"/>Evaṁ vutte nigaṇṭho nāṭaputto sakaṁ parisaṁ apaloketvā
etadavoca idaṁ bhavanto passantu yāva anujjuko cāyaṁ citto
gahapati yāva saṭho <note n="3">Yu. saṭco. </note> cāyaṁ citto gahapati yāva māyāvī cāyaṁ
citto gahapatīti. Idāneva ca pana <note n="4">Ma. idāneva kho te. Yu. idāneva kho te pana.</note> mayaṁ bhante bhāsitaṁ evaṁ
<pb n="4.369"/>
Ājānāma idaṁ bhavanto passantu yāva ujuko cāyaṁ citto
gahapati yāva asaṭho cāyaṁ citto gahapati yāva amāyāvī cāyaṁ
citto gahapatīti. Idāneva ca pana mayaṁ bhante bhāsitaṁ evaṁ
ājānāma idaṁ bhavanto passantu yāva anujjuko cāyaṁ citto
gahapati yāva saṭho cāyaṁ citto gahapati yāva māyāvī cāyaṁ
citto gahapatīti. Sace te bhante purimaṁ saccaṁ pacchimaṁ te
micchā. Sace pana te bhante pacchimaṁ saccaṁ purimaṁ te micchā <note n="1">Ma. bhante purimaṁ micchā pacchimaṁ te saccaṁ.</note>.
Ime kho pana bhante dasa sahadhammikā pañhā āgacchanti.
Yadā nesaṁ atthaṁ ājāneyyāsi. Atha maṁ paṭihareyyāsi saddhiṁ
nigaṇṭhaparisāya. Eko pañho eko uddeso ekaṁ veyyākaraṇaṁ
dve pañhā dve uddesā dve veyyākaraṇāni tayo pañhā
tayo uddesā tīṇi veyyākaraṇāni cattāro pañhā cattāro
uddesā cattāri veyyākaraṇāni pañca pañhā pañca uddesā
pañca veyyākaraṇāni cha pañhā cha uddesā cha veyyākaraṇāni
satta pañhā satta uddesā satta veyyākaraṇāni aṭṭha pañhā
aṭṭha uddesā aṭṭha veyyākaraṇāni nava pañhā nava uddesā nava
veyyakaraṇāni dasa pañhā dasa uddesā dasa veyyākaraṇānīti.
Atha kho citto gahapati nigaṇṭhaṁ nāṭaputtaṁ ime dasa sahadhammike
pañhe āpucchitvā uṭṭhāyāsanā pakkāmīti. Aṭṭhamaṁ.
<p rend="subhead" sid="9">9, acelakassapasuttaṃ</p>
<pb n="4.370"/>
<p n="580"/>Tena kho pana samayena acelo kassapo macchikasaṇḍaṁ
anuppatto hoti cittassa gahapatino purāṇagihisahāyo. Assosi
kho citto gahapati acelo kira kassapo macchikasaṇḍaṁ anuppatto
amhākaṁ purāṇagihisahāyoti. Atha kho citto gahapati yena
acelo kassapo tenupasaṅkami upasaṅkamitvā acelena kassapena
saddhiṁ sammodi sammodanīyaṁ kathaṁ sārāṇīyaṁ vītisāretvā ekamantaṁ
nisīdi. Ekamantaṁ nisinno kho citto gahapati acelaṁ kassapaṁ
etadavoca kīvaciraṁ pabbajitosi bhante kassapāti <note n="1">Yu. Ma. pabbajitassa bhante kassapāti.</note>. Tiṁsamattāni
kho me gahapati vassāni pabbajitassāti. Imehi <note n="2">Yu. imehi kho.</note> pana te bhante
tiṁsamattehi vassehi atthi koci uttarimanussadhammo alamariyañāṇadassanaviseso
adhigato phāsuvihāroti. Imehi kho me gahapati
tiṁsamattehi vassehi <note n="3">Ma. Yu. vassehi  pabbajitassa.</note> natthi koci uttarimanussadhammo alamariyañāṇadassanaviseso
adhigato phāsuvihāro aññatra naggeyyā ca muṇḍeyyā
ca vāḷanippotanāya <note n="4">Ma. Yu. pavāḷanipphoṭanāya.</note> cāti.
<p n="581"/>Evaṁ vutte citto gahapati acelaṁ kassapaṁ etadavoca
acchariyaṁ vata bho abbhutaṁ vata bho dhammassa svākkhātatā yatra
hi nāma tiṁsamattehi vassehi na <pb ed="P" n="4.301" set="S"/>koci uttarimanussadhammo
alamariyañāṇadassanaviseso adhigato bhavissati <note n="5">Ma. abhavissa.</note> phāsuvihāro aññatra
naggeyyā ca muṇḍeyyā ca vāḷanippotanāya <note n="4">Ma. Yu. pavāḷanipphoṭanāya.</note> cāti. Tuyhampana gahapati
<pb n="4.371"/>
Kīvaciraṁ upāsakattaṁ upagatassāti. Mayhampi kho pana bhante tiṁsamattāni
vassāni upāsakattaṁ upagatassāti. Imehi pana te
gahapati tiṁsamattehi vassehi atthi koci uttarimanussadhammo
alamariyañāṇadassanaviseso adhigato phāsuvihāroti. Gihinopi siyā bhante
ahaṁ hi bhante yāvadeva ākaṅkhāmi vivicceva kāmehi vivicca
akusalehi dhammehi savitakkaṁ savicāraṁ vivekajaṁ pītisukhaṁ paṭhamajjhānaṁ
upasampajja viharāmi. Ahaṁ hi bhante yāvadeva ākaṅkhāmi vitakkavicārānaṁ
vūpasamā .pe. Dutiyajjhānaṁ upasampajja viharāmi. Ahaṁ hi
bhante yāvadeva ākaṅkhāmi pītiyā ca virāgā .pe. Tatiyajjhānaṁ
upasampajja viharāmi. Ahañhi bhante yāvadeva ākaṅkhāmi sukhassa
ca pahānā .pe. Catutthajjhānaṁ upasampajja viharāmi. Sace
kho panāhaṁ bhante bhagavatā <note n="1">Ma. Yu. bhagavato.</note> paṭhamataraṁ byākareyyaṁ <note n="2">Ma. kālaṁ kareyyaṁ.</note>. Anacchariyaṁ kho
panetaṁ yaṁ maṁ bhagavā evaṁ byākareyya natthi taṁ saññojanaṁ
yena saññojanena saṁyutto citto gahapati puna imaṁ lokaṁ
āgaccheyyāti.
<p n="582"/>Evaṁ vutte acelo kassapo cittaṁ gahapatiṁ etadavoca
acchariyaṁ vata bho abbhutaṁ vata bho dhammassa svākkhātatā yatra hi
nāma gihī odātavasano evarūpaṁ uttarimanussadhammaṁ alamariyañāṇadassanavisesaṁ
adhigamissati phāsuvihāraṁ labheyyāhaṁ <pb ed="P" n="4.302" set="S"/>gahapati imasmiṁ
dhammavinaye pabbajjaṁ labheyyaṁ upasampadanti. Atha kho citto
<pb n="4.372"/>
Gahapati acelaṁ kassapaṁ ādāya yena therā bhikkhū tenupasaṅkami
upasaṅkamitvā there bhikkhū etadavoca ayaṁ bhante acelo kassapo
amhākaṁ purāṇagihisahāyo imaṁ therā pabbājentu upasampādentu
ahamassa ussukaṁ karissāmi cīvarapiṇḍapātasenāsanagilānapaccayabhesajja-
parikkhārānanti. Alattha <note n="1">Ma. alattha kho.</note> acelo kassapo imasmiṁ dhammavinaye
pabbajjaṁ alattha upasampadaṁ. Acirūpasampanno ca panāyasmā
kassapo eko vūpakaṭṭho appamatto ātāpī pahitatto viharanto
nacirasseva yassatthāya kulaputtā sammadeva agārasmā anagāriyaṁ
pabbajanti tadanuttaraṁ brahmacariyapariyosānaṁ diṭṭhe va dhamme sayaṁ
abhiññā sacchikatvā upasampajja vihāsi khīṇā jāti vusitaṁ
brahmacariyaṁ kataṁ karaṇīyaṁ nāparaṁ itthattāyāti abbhaññāsi.
Aññataro ca panāyasmā kassapo arahataṁ ahosīti. Navamaṁ.
<p rend="subhead" sid="10">10, gilānadassanasuttaṃ</p>
<p n="583"/>Tena kho pana samayena citto gahapati ābādhiko hoti
dukkhito bāḷhagilāno. Atha kho sambahulā ārāmadevatā vanadevatā
rukkhadevatā osadhītiṇavanappatīsu adhivatthā devatā saṅgamma
samāgamma cittaṁ gahapatiṁ etadavocuṁ paṇidhehi gahapati anāgatamaddhānaṁ
rājā assaṁ cakkavattīti. Evaṁ vutte citto gahapati <note n="2">Ma. Yu. tā.</note>
ārāmadevatā vanadevatā rukkhadevatā osadhītiṇavanappatīsu adhivatthā
devatā etadavoca tampi aniccaṁ tampi adhuvaṁ tampi pahāya
gamanīyanti.
<pb n="4.373"/>
<p n="584"/>Evaṁ vutte cittassa gahapatino mittāmaccā ñātisālohitā
cittaṁ gahapatiṁ etadavocuṁ satiṁ ayyaputta upaṭṭhapehi
mā vippalapasīti <note n="1">Ma. Yu. vippalapīti.</note>. Kintāhaṁ <note n="2">Yu. kintyāhaṁ.</note> vadāmi yaṁ maṁ tumhe evaṁ vadetha
satiṁ ayyaputta upaṭṭhapehi mā vippalapasīti. Evaṁ kho tvaṁ
ayyaputta vadesi tampi aniccaṁ tampi adhuvaṁ tampi pahāya
gamanīyanti. Tathā hi pana maṁ ārāmadevatā vanadevatā rukkhadevatā
osadhītiṇavanappatīsu adhivatthā devatā evamāhaṁsu paṇidhehi
gahapati anāgatamaddhānaṁ rājā assaṁ cakkavattīti. Tāhaṁ evaṁ
vadāmi tampi aniccaṁ .pe. Tampi pahāya gamanīyanti. Kimpana tā
ayyaputta ārāmadevatā vanadevatā rukkhadevatā osadhītiṇavanappatīsu
adhivatthā devatā atthavasaṁ sampassamānā evamāhaṁsu paṇidhehi gahapati
anāgatamaddhānaṁ rājā assaṁ cakkavattīti. Tāsaṁ kho ārāmadevatānaṁ
vanadevatānaṁ rukkhadevatānaṁ osadhītiṇavanappatīsu adhivatthānaṁ devatānaṁ
evaṁ hoti ayaṁ kho citto gahapati sīlavā kalyāṇadhammo sace
paṇidahissati anāgatamaddhānaṁ rājā assaṁ cakkavattīti. Tassa kho
ayaṁ <note n="3">Yu. tassa kho ayanti ime pāṭhā  natthi.</note> ijjhissati sīlavato cetopaṇidhi sīlassa <note n="4">Ma. Yu. ayaṁ pāṭho natthi.</note> visuddhattā dhammiko
dhammikaṁ balaṁ anuppadassatīti <note n="5">Ma. phalaṁ anupassatīti. Yu. phalaṁ  anusarissatīti.</note>. Imā kho tā ārāmadevatā vanadevatā
rukkhadevatā osadhītiṇavanappatīsu adhivatthā devatā atthavasaṁ
sampassamānā evamāhaṁsu paṇidhehi gahapati anāgatamaddhānaṁ rājā
<pb n="4.374"/>
Assaṁ cakkavattīti. Tāhaṁ evaṁ vadāmi tampi aniccaṁ tampi
adhuvaṁ tampi pahāya gamanīyanti. Tenahi ayyaputta amhepi
ovadāhīti <note n="1">Yu. ovadehīti.</note>.
<p n="585"/>Tasmā hi vo evaṁ sikkhitabbaṁ <pb ed="P" n="4.304" set="S"/>buddhe aveccappasādena
samannāgatā bhavissāma itipi so bhagavā arahaṁ sammāsambuddho
vijjācaraṇasampanno sugato lokavidū anuttaro purisadammasārathi satthā
devamanussānaṁ buddho bhagavāti. Dhamme aveccappasādena samannāgatā
bhavissāma svākkhāto bhagavatā dhammo sandiṭṭhiko akāliko ehipassiko
opanayiko paccattaṁ veditabbo viññūhīti. Saṅghe
aveccappasādena samannāgatā bhavissāma supaṭipanno bhagavato sāvakasaṅgho
ujupaṭipanno bhagavato sāvakasaṅgho ñāyapaṭipanno bhagavato
sāvakasaṅgho sāmīcipaṭipanno bhagavato sāvakasaṅgho yadidaṁ cattāri
purisayugāni aṭṭha purisapuggalā esa bhagavato sāvakasaṅgho āhuneyyo
pāhuneyyo dakkhiṇeyyo añjalikaraṇīyo anuttaraṁ puññakkhettaṁ
lokassāti. Yaṁ kho pana <note n="2">Yu. kho panāti saddo natthi.</note> kiñci kule deyyadhammaṁ sabbantaṁ
appaṭivibhattaṁ bhavissati sīlavantehi kalyāṇadhammehīti. Evaṁ hi
vo sikkhitabbanti. Atha kho citto gahapati mittāmacce ñātisālohite
buddhe ca dhamme ca saṅghe ca <note n="3">Yu. pasādetvā. </note> cāge ca samādapetvā
kālamakāsīti.
Cittagahapatipucchā samattā <note n="4">Ma. Yu. cittasaṁyuttaṁ samattaṁ.</note>.
<pb n="4.375"/>
Tassuddānaṁ
saññojanā <note n="1">Ma. saṁyojanaṁ.</note> dve isidattā mahako kāmabhū pica
godatto ca nigaṇṭho ca acelena gilānanti <note n="2">Ma. gilānadassananti.</note>.
</xml>