<xml src="m140.xml">
<pgroup id="m140"/>
<readunit id="m140">10. dhātuvibhaṅgasuttaṃ</readunit>
<pb n="3.434"/>
Dhātuvibhaṅgasuttaṁ
<p n="673"/>Evamme sutaṁ ekaṁ samayaṁ bhagavā magadhesu cārikañcaramāno
yena rājagahaṁ tadavasari yena bhaggavo kumbhakāro tenupasaṅkami
upasaṅkamitvā bhaggavaṁ kumbhakāraṁ etadavoca sace te bhaggava agaru
viharāma nivesane <note n="1">Sī. Yu. viharāmāvesane.</note> ekarattinti. Na kho me bhante garu atthi
cettha <pb ed="P" n="3.238" set="M"/>pabbajito paṭhamaṁ vāsūpagato hoti sace so anujānāti
viharatha bhante yathāsukhanti.
<p n="674"/>Tena kho pana samayena pukkusāti nāma kulaputto
bhagavantaṁ uddissa saddhāya agārasmā anagāriyaṁ pabbajito. So
tasmiṁ kumbhakāranivesane <note n="2">Sī. Yu. kumbhakārāvesane.</note> paṭhamaṁ vāsūpagato hoti. Atha kho bhagavā
yenāyasmā pukkusāti tenupasaṅkami upasaṅkamitvā āyasmantaṁ
pukkusātiṁ etadavoca sace te bhikkhu agaru viharāma nivesane
ekarattinti. Ūrundaṁ āvuso kumbhakāranivesanaṁ viharatāyasmā
yathāsukhanti.
<p n="675"/>Atha kho bhagavā kumbhakāranivesanaṁ pavisitvā ekamantaṁ
tiṇasantharakaṁ paññāpetvā nisīdi pallaṅkaṁ ābhujitvā ujuṁ kāyaṁ
paṇidhāya parimukhaṁ satiṁ upaṭṭhapetvā. Atha kho bhagavā bahudeva
rattiṁ nisajjāya vītināmesi. Āyasmāpi kho pukkusāti bahudeva
<pb n="3.435"/>
Rattiṁ nisajjāya vītināmesi. Atha kho bhagavato etadahosi pāsādikaṁ
nu kho ayaṁ kulaputto iriyati yannūnāhaṁ puccheyyanti. Atha kho
bhagavā āyasmantaṁ pukkusātiṁ etadavoca kaṁsi tvaṁ bhikkhu uddissa
pabbajito ko vā te satthā kassa vā tvaṁ dhammaṁ rocesīti.
<p n="676"/>Atthāvuso samaṇo gotamo sakyaputto sakyakulā
pabbajito taṁ kho pana bhavantaṁ <note n="1">Ma. Yu. bhagavantaṁ.</note> gotamaṁ evaṁkalyāṇo kittisaddo
abbhuggato itipi so bhagavā arahaṁ sammāsambuddho vijjācaraṇasampanno
sugato lokavidū anuttaro purisadammasārathi satthā
devamanussānaṁ buddho bhagavāti tāhaṁ bhagavantaṁ uddissa pabbajito so
ca me bhagavā satthā tassāhaṁ bhagavato dhammaṁ rocemīti. Kahaṁ
pana bhikkhu etarahi so bhagavā viharati arahaṁ sammāsambuddhoti.
Atthāvuso uttaresu janapadesu sāvatthī nāma nagaraṁ tattha so <pb ed="P" n="3.239" set="M"/>
bhagavā etarahi viharati arahaṁ sammāsambuddhoti. Diṭṭhapubbo pana
te bhikkhu so bhagavā disvā ca pana jāneyyāsīti. Na kho me
āvuso diṭṭhapubbo so bhagavā disvāhaṁ <note n="2">Po. Ma. Yu. disvā cāhaṁ.</note> na jāneyyanti.
<p n="677"/>Atha kho bhagavato etadahosi mamaṁ <note n="3">Ma. mamañca khvāyaṁ. </note> khvāyaṁ kulaputto
uddissa pabbajito yannūnassāhaṁ dhammaṁ deseyyanti. Atha kho
bhagavā āyasmantaṁ pukkusātiṁ āmantesi dhammaṁ vo <note n="4">Po. Ma. Yu. te.</note> bhikkhu desissāmi
taṁ suṇāhi sādhukaṁ manasikarohi bhāsissāmīti. Evamāvusoti kho
āyasmā pukkusāti bhagavato paccassosi.
<pb n="3.436"/>
<p n="678"/>Bhagavā etadavoca chadhāturo ayaṁ bhikkhu puriso
chaphassāyatano aṭṭhārasamanopavicāro caturādhiṭṭhāno yattha ṭhitaṁ
maññassavā nappavattanti maññassave kho pana nappavattamāne
muni santoti vuccati paññaṁ nappamajjeyya saccamanurakkheyya cāgamanubrūheyya
santimeva so sikkheyya ayamuddeso chadhātuvibhaṅgassa.
<p n="679"/>Chadhāturo ayaṁ bhikkhu purisoti iti kho panetaṁ vuttaṁ.
Kiñcetaṁ paṭicca vuttaṁ. Chayimā bhikkhu dhātuyo paṭhavīdhātu āpodhātu
tejodhātu vāyodhātu ākāsadhātu viññāṇadhātu. Chadhāturo ayaṁ
bhikkhu purisoti iti yantaṁ vuttaṁ idametaṁ paṭicca vuttaṁ.
<p n="680"/>Chaphassāyatano ayaṁ bhikkhu purisoti iti kho panetaṁ
vuttaṁ. Kiñcetaṁ paṭicca vuttaṁ. Cakkhu phassāyatanaṁ <note n="1">Ma. Yu. samphassāyatanaṁ. sabbattha īdisameva.</note> sotaṁ
phassāyatanaṁ ghānaṁ phassāyatanaṁ jivhā phassāyatanaṁ kāyo phassāyatanaṁ mano
phassāyatanaṁ. Chaphassāyatano ayaṁ bhikkhu purisoti iti yantaṁ vuttaṁ
idametaṁ paṭicca vuttaṁ.
<p n="681"/>Aṭṭhārasamanopavicāro ayaṁ bhikkhu purisoti iti kho panetaṁ
vuttaṁ. Kiñcetaṁ paṭicca vuttaṁ. Cakkhunā rūpaṁ <pb ed="P" n="3.240" set="M"/>disvā somanassaṭṭhānīyaṁ
rūpaṁ upavicarati domanassaṭṭhānīyaṁ rūpaṁ upavicarati upekkhaṭṭhānīyaṁ rūpaṁ
upavicarati sotena saddaṁ sutvā ... Ghānena gandhaṁ ghāyitvā ...
Jivhāya rasaṁ sāyitvā ... Kāyena phoṭṭhabbaṁ phusitvā ... Manasā dhammaṁ
viññāya somanassaṭṭhānīyaṁ dhammaṁ upavicarati domanassaṭṭhānīyaṁ dhammaṁ
<pb n="3.437"/>
Upavicarati upekkhaṭṭhānīyaṁ dhammaṁ upavicarati iti cha somanassūpavicārā
cha domanassūpavicārā cha upekkhūpavicārā. Aṭṭhārasamanopavicāro
ayaṁ bhikkhu purisoti iti yantaṁ vuttaṁ idametaṁ paṭicca vuttaṁ.
<p n="682"/>Caturādhiṭṭhāno ayaṁ bhikkhu purisoti iti kho panetaṁ
vuttaṁ. Kiñcetaṁ paṭicca vuttaṁ. Paññādhiṭṭhāno saccādhiṭṭhāno
cāgādhiṭṭhāno upasamādhiṭṭhāno. Caturādhiṭṭhāno ayaṁ bhikkhu purisoti
iti yantaṁ vuttaṁ idametaṁ paṭicca vuttaṁ.
<p n="683"/>Paññaṁ nappamajjeyya saccamanurakkheyya cāgamanubrūheyya
santimeva so sikkheyyāti iti kho panetaṁ vuttaṁ. Kiñcetaṁ
paṭicca vuttaṁ. Kathañca bhikkhu paññaṁ nappamajjati. Chayimā bhikkhu
dhātuyo paṭhavīdhātu āpodhātu tejodhātu vāyodhātu ākāsadhātu
viññāṇadhātu.
<p n="684"/>Katamā ca bhikkhu paṭhavīdhātu. Paṭhavīdhātu siyā ajjhattikā
siyā bāhirā. Katamā ca bhikkhu ajjhattikā paṭhavīdhātu. Yaṁ
ajjhattaṁ paccattaṁ kakkhalaṁ kharigataṁ upādinnaṁ seyyathīdaṁ kesā
lomā nakhā dantā taco maṁsaṁ nahārū aṭṭhī aṭṭhimiñjaṁ vakkaṁ
hadayaṁ yakanaṁ kilomakaṁ pihakaṁ papphāsaṁ antaṁ antaguṇaṁ udariyaṁ karīsaṁ
yaṁ vā panaññampi kiñci ajjhattaṁ paccattaṁ kakkhalaṁ kharigataṁ
upādinnaṁ ayaṁ vuccati bhikkhu ajjhattikā paṭhavīdhātu. Yā ceva
kho pana ajjhattikā paṭhavīdhātu yā ca bāhirā paṭhavīdhātu paṭhavīdhāturevesā.
<pb n="3.438"/>
Taṁ netaṁ mama nesohamasmi na meso attāti
evametaṁ yathābhūtaṁ sammappaññāya daṭṭhabbaṁ. Evametaṁ yathābhūtaṁ
sammappaññāya disvā paṭhavīdhātuyā nibbindati paṭhavīdhātuyā cittaṁ
virājeti.
<p n="685"/>Katamā ca bhikkhu āpodhātu. Āpodhātu siyā ajjhattikā
siyā bāhirā. Katamā ca bhikkhu ajjhattikā āpodhātu. Yaṁ
ajjhattaṁ paccattaṁ āpo āpogataṁ upādinnaṁ seyyathīdaṁ pittaṁ
semhaṁ pubbo lohitaṁ sedo medo assu vasā kheḷo siṅghāṇikā
lasikā muttaṁ yaṁ vā panaññampi kiñci ajjhattaṁ paccattaṁ
āpo āpogataṁ upādinnaṁ ayaṁ vuccati bhikkhu ajjhattikā
āpodhātu. Yā ceva kho pana ajjhattikā āpodhātu yā ca bāhirā
āpodhātu āpodhāturevesā. Taṁ netaṁ mama nesohamasmi na meso
attāti evametaṁ yathābhūtaṁ sammappaññāya daṭṭhabbaṁ. Evametaṁ
yathābhūtaṁ sammappaññāya disvā āpodhātuyā nibbindati āpodhātuyā
cittaṁ virājeti.
<p n="686"/>Katamā ca bhikkhu tejodhātu. Tejodhātu siyā ajjhattikā
siyā bāhirā. Katamā ca bhikkhu ajjhattikā tejodhātu. Yaṁ
ajjhattaṁ paccattaṁ tejo tejogataṁ upādinnaṁ seyyathīdaṁ yena
ca santappati yena ca jiriyati yena ca pariḍayhati yena ca asitapītakhāyitasāyitaṁ
sammāpariṇāmaṁ gacchati yaṁ vā panaññampi kiñci
<pb n="3.439"/>
Ajjhattaṁ paccattaṁ tejo tejogataṁ upādinnaṁ ayaṁ vuccati bhikkhu
ajjhattikā tejodhātu. Yā ceva kho pana ajjhattikā
tejodhātu yā ca bāhirā tejodhātu tejodhāturevesā. Taṁ netaṁ
mama nesohamasmi na meso attāti evametaṁ yathābhūtaṁ sammappaññāya
daṭṭhabbaṁ. Evametaṁ yathābhūtaṁ sammappaññāya disvā
tejodhātuyā nibbindati tejodhātuyā cittaṁ virājeti.
<p n="687"/>Katamā ca bhikkhu vāyodhātu. Vāyodhātu siyā ajjhattikā
siyā bāhirā. Katamā ca bhikkhu ajjhattikā vāyodhātu. Yaṁ
ajjhattaṁ paccattaṁ vāyo vāyogataṁ upādinnaṁ seyyathīdaṁ
uddhaṅgamā vātā adhogamā vātā kucchisayā vātā koṭṭhasayā <note n="1">Ma. koṭṭhāsayā.</note> vātā
aṅgamaṅgānusārino vātā assāso passāso yaṁ vā panaññampi
kiñci ajjhattaṁ paccattaṁ vāyo vāyogataṁ upādinnaṁ ayaṁ vuccati
bhikkhu ajjhattikā vāyodhātu. Yā ceva kho pana ajjhattikā
vāyodhātu yā ca bāhirā vāyodhātu vāyodhāturevesā. Taṁ
netaṁ mama nesohamasmi na meso attāti evametaṁ yathābhūtaṁ sammappaññāya
daṭṭhabbaṁ. Evametaṁ yathābhūtaṁ sammappaññāya disvā
vāyodhātuyā nibbindati vāyodhātuyā cittaṁ virājeti.
<p n="688"/>Katamā ca bhikkhu ākāsadhātu. Ākāsadhātu siyā
ajjhattikā siyā bāhirā. Katamā ca bhikkhu ajjhattikā
ākāsadhātu. Yaṁ ajjhattaṁ paccattaṁ ākāsaṁ ākāsagataṁ upādinnaṁ
<pb n="3.440"/>
Seyyathīdaṁ kaṇṇacchiddaṁ nāsacchiddaṁ mukhadvāraṁ yena ca asitapītakhāyitasāyitaṁ
ajjhoharati yattha ca asitapītakhāyitasāyitaṁ santiṭṭhati
yena ca asitapītakhāyitasāyitaṁ adhobhāgā <note n="1">Ma. adhobhāgaṁ.</note> nikkhamati yaṁ vā
panaññampi kiñci ajjhattaṁ paccattaṁ ākāsaṁ ākāsagataṁ <note n="2">Po. Ma. aghaṁ aghagataṁ vivaraṁ viragataṁ asamphuṭṭhaṁ maṁsalohitehi .... </note>
upādinnaṁ ayaṁ vuccati bhikkhu ajjhattikā ākāsadhātu. Yā ceva
kho pana ajjhattikā ākāsadhātu yā ca bāhirā ākāsadhātu
ākāsadhāturevesā. Taṁ netaṁ mama nesohamasmi na meso attāti
evametaṁ yathābhūtaṁ sammappaññāya daṭṭhabbaṁ. Evametaṁ yathābhūtaṁ
sammappaññāya disvā ākāsadhātuyā nibbindati ākāsadhātuyā
cittaṁ virājeti.
<p n="689"/>Athāparaṁ viññāṇaṁyeva avasissati parisuddhaṁ pariyodātaṁ
tena viññāṇena kiñci jānāti <note n="3">Po. Ma. tena ca viññāṇena kiṁ vijānāti.</note> sukhantipi vijānāti dukkhantipi
vijānāti adukkhamasukhantipi vijānāti. Sukhavedanīyaṁ bhikkhu phassaṁ
paṭicca uppajjati sukhā vedanā. So sukhaṁ vedanaṁ vediyamāno
sukhaṁ vedanaṁ vediyāmīti pajānāti tasseva sukhavedanīyassa phassassa
nirodhā yaṁ tajjaṁ vedayitaṁ sukhavedanīyaṁ phassaṁ paṭicca uppannā sukhā
vedanā sā nirujjhati sā vūpasammatīti pajānāti. Dukkhavedanīyaṁ
bhikkhu phassaṁ paṭicca uppajjati dukkhā vedanā. So dukkhaṁ vedanaṁ
vediyamāno dukkhaṁ vedanaṁ vediyāmīti pajānāti tasseva dukkhavedanīyassa
phassassa nirodhā yaṁ tajjaṁ vedayitaṁ dukkhavedanīyaṁ phassaṁ
<pb n="3.441"/>
Paṭicca uppannā dukkhā vedanā sā nirujjhati sā vūpasammatīti
pajānāti. Adukkhamasukhavedanīyaṁ bhikkhu phassaṁ paṭicca uppajjati
adukkhamasukhā vedanā. So adukkhamasukhaṁ vedanaṁ vediyamāno
adukkhamasukhaṁ vedanaṁ vediyāmīti pajānāti tasseva adukkhamasukhavedanīyassa
phassassa nirodhā yaṁ tajjaṁ vedayitaṁ adukkhamasukhavedanīyaṁ
phassaṁ paṭicca uppannā adukkhamasukhā vedanā sā nirujjhati sā
vūpasammatīti pajānāti.
<p n="690"/>Seyyathāpi bhikkhu dvinnaṁ kaṭṭhānaṁ saṅghaṭā <note n="1">Sī. Yu. samphassasamodhānā.</note> samodhānā
usmā jāyati tejo abhinibbattati <pb ed="P" n="3.243" set="M"/>tesaṁyeva dvinnaṁ kaṭṭhānaṁ
nānābhāvā vinikkhepā yā tajjā usmā sā nirujjhati sā vūpasammati
evameva kho bhikkhu sukhavedanīyaṁ phassaṁ paṭicca uppajjati sukhā
vedanā. So sukhaṁ vedanaṁ vediyamāno sukhaṁ vedanaṁ vediyāmīti
pajānāti tasseva sukhavedanīyassa phassassa nirodhā yaṁ tajjaṁ vedayitaṁ
sukhavedanīyaṁ phassaṁ paṭicca uppannā sukhā vedanā sā nirujjhati sā
vūpasammatīti pajānāti. Dukkhavedanīyaṁ bhikkhu phassaṁ paṭicca uppajjati
dukkhā vedanā. So dukkhaṁ vedanaṁ vediyamāno dukkhaṁ vedanaṁ
vediyāmīti pajānāti tasseva dukkhavedanīyassa phassassa nirodhā
yaṁ tajjaṁ vedayitaṁ dukkhavedanīyaṁ phassaṁ paṭicca uppannā dukkhā
vedanā sā nirujjhati sā vūpasammatīti pajānāti. Adukkhamasukhavedanīyaṁ
<pb n="3.442"/>
Bhikkhu phassaṁ paṭicca uppajjati adukkhamasukhā vedanā. So
adukkhamasukhaṁ vedanaṁ vediyamāno adukkhamasukhaṁ vedanaṁ vediyāmīti
pajānāti tasseva adukkhamasukhavedanīyassa phassassa nirodhā yaṁ tajjaṁ
vedayitaṁ adukkhamasukhavedanīyaṁ phassaṁ paṭicca uppannā adukkhamasukhā
vedanā sā nirujjhati sā vūpasammatīti pajānāti. Athāparaṁ
upekkhāyeva avasissati parisuddhā pariyodātā mudu ca kammaññā
ca pabhassarā ca.
<p n="691"/>Seyyathāpi bhikkhu dakkho suvaṇṇakāro vā suvaṇṇakārantevāsī
vā ukkaṁ bandheyya ukkaṁ bandhitvā ukkāmukhaṁ ālimpeyya
ukkāmukhaṁ ālimpetvā saṇḍāsena jātarūpaṁ gahetvā ukkāmukhe
pakkhipeyya. Tamenaṁ kālena kālaṁ abhidhameyya kālena kālaṁ udakena
paripphoseyya kālena kālaṁ ajjhupekkheyya. Taṁ hoti jātarūpaṁ <note n="1">Sī. Ma. ito paraṁ dhantaṁ suddhantaṁ niddhantanti dissati.</note> nihataṁ
ninnītakasāvaṁ mudu ca kammaññaṁ ca pabhassarañca yassā yassāva
pilandhanavikatiyā ākaṅkhati yadi pavaṭṭikāya <note n="2">Ma. paṭiṭṭikāya.</note> yadi kuṇḍalāya yadi
gīveyyakāya yadi suvaṇṇamālāya tañcassa atthaṁ anubhoti evameva
kho bhikkhu athāparaṁ upekkhāyeva avasissati parisuddhā pariyodātā mudu
ca kammaññā ca pabhassarā ca. So evaṁ pajānāti imañce
ahaṁ upekkhaṁ evaṁ parisuddhaṁ evaṁ pariyodātaṁ ākāsānañcāyatanaṁ
upasaṁhareyyaṁ tadanudhammañca cittaṁ bhāveyyaṁ evamme ayaṁ upekkhā
<pb n="3.443"/>
Tannissitā tadupādānā ciraṁ dīghamaddhānaṁ tiṭṭheyya imañce ahaṁ
upekkhaṁ evaṁ parisuddhaṁ evaṁ pariyodātaṁ <pb ed="P" n="3.244" set="M"/>viññāṇañcāyatanaṁ upasaṁhareyyaṁ
tadanudhammañca cittaṁ bhāveyyaṁ evamme ayaṁ upekkhā tannissitā
tadupādānā ciraṁ dīghamaddhānaṁ tiṭṭheyya imañce ahaṁ upekkhaṁ
evaṁ parisuddhaṁ evaṁ pariyodātaṁ ākiñcaññāyatanaṁ upasaṁhareyyaṁ
tadanudhammañca cittaṁ bhāveyyaṁ evamme ayaṁ upekkhā tannissitā
tadupādānā ciraṁ dīghamaddhānaṁ tiṭṭheyya imañce ahaṁ upekkhaṁ
evaṁ parisuddhaṁ evaṁ pariyodātaṁ nevasaññānāsaññāyatanaṁ
upasaṁhareyyaṁ tadanudhammañca cittaṁ bhāveyyaṁ evamme ayaṁ upekkhā
tannissitā tadupādānā ciraṁ dīghamaddhānaṁ tiṭṭheyyāti. So evaṁ
pajānāti imañce ahaṁ upekkhaṁ evaṁ parisuddhaṁ evaṁ pariyodātaṁ
ākāsānañcāyatanaṁ upasaṁhareyyaṁ tadanudhammañca cittaṁ bhāveyyaṁ saṅkhatametaṁ
imañce ahaṁ upekkhaṁ evaṁ parisuddhaṁ evaṁ pariyodātaṁ viññāṇañcāyatanaṁ
upasaṁhareyyaṁ tadanudhammañca cittaṁ bhāveyyaṁ saṅkhatametaṁ
imañce ahaṁ upekkhaṁ evaṁ parisuddhaṁ evaṁ pariyodātaṁ ākiñcaññāyatanaṁ
upasaṁhareyyaṁ tadanudhammañca cittaṁ bhāveyyaṁ saṅkhatametaṁ
imañce ahaṁ upekkhaṁ evaṁ parisuddhaṁ evaṁ pariyodātaṁ nevasaññānāsaññāyatanaṁ
upasaṁhareyyaṁ tadanudhammañca cittaṁ bhāveyyaṁ saṅkhatametanti.
So nevābhisaṅkharoti <note n="1">Ma. so neva taṁ abhisaṅkharoti.</note> nābhisañcetayati bhavāya vā vibhavāya
vā. So anabhisaṅkharonto anabhisañcetayanto bhavāya vibhavāya na
<pb n="3.444"/>
Kiñci loke upādiyati anupādiyaṁ na paritassati aparitassaṁ paccattaṁyeva
parinibbāyati khīṇā jāti vusitaṁ brahmacariyaṁ kataṁ karaṇīyaṁ
nāparaṁ itthattāyāti pajānāti. So sukhañce vedanaṁ vedeti
sā aniccāti pajānāti anajjhositāti pajānāti anabhinanditāti
pajānāti. Dukkhañce vedanaṁ vedeti sā aniccāti pajānāti
anajjhositāti pajānāti anabhinanditāti pajānāti. Adukkhamasukhañce
vedanaṁ vedeti sā aniccāti pajānāti anajjhositāti
pajānāti anabhinanditāti pajānāti. So sukhañce vedanaṁ vedeti
visaṁyutto naṁ vedeti. So dukkhañce vedanaṁ vedeti visaṁyutto
naṁ vedeti. <pb ed="P" n="3.245" set="M"/>Adukkhamasukhañce vedanaṁ vedeti visaṁyutto naṁ vedeti.
So kāyapariyantikaṁ vedanaṁ vediyamāno kāyapariyantikaṁ vedanaṁ vediyāmīti
pajānāti. Jīvitapariyantikaṁ vedanaṁ vediyamāno jīvitapariyantikaṁ vedanaṁ
vediyāmīti pajānāti. Kāyassa bhedā <note n="1">Ma. paraṁ maraṇā.</note> uddhaṁ jīvitapariyādānā
idheva sabbavedayitāni abhinanditāni sītibhavissantīti pajānāti.
<p n="692"/>Seyyathāpi bhikkhu telañca paṭicca vaṭṭiñca paṭicca
telappadīpo jhāyati. Tasseva telassa ca vaṭṭiyā ca pariyādānā
aññassa ca anupahārā anāhāro nibbāyati evameva kho bhikkhu
kāyapariyantikaṁ vedanaṁ vediyamāno kāyapariyantikaṁ vedanaṁ vediyāmīti
pajānāti. Jīvitapariyantikaṁ vedanaṁ vediyamāno jīvitapariyantikaṁ vedanaṁ
vediyāmīti pajānāti. Kāyassa bhedā uddhaṁ jīvitapariyādānā idheva
<pb n="3.445"/>
Sabbavedayitāni abhinanditāni sītibhavissantīti pajānāti. Tasmā evaṁ
samannāgato bhikkhu iminā paramena paññādhiṭṭhānena samannāgato
hoti. Esā hi bhikkhu paramā ariyā paññā yadidaṁ sabbadukkhakkhaye
ñāṇaṁ. Tassa sā vimutti sacce ṭhitā akuppā
hoti. Taṁ hi bhikkhu musā yaṁ mosadhammaṁ taṁ saccaṁ yaṁ amosadhammaṁ
nibbānaṁ tasmā evaṁ samannāgato bhikkhu iminā paramena
saccādhiṭṭhānena samannāgato hoti. Etaṁ hi bhikkhu paramaṁ ariyasaccaṁ
yadidaṁ amosadhammaṁ nibbānaṁ. Tasseva kho pana pubbe aviddasuno
upadhī honti samattā samādinnā. Tyassa pahīnā honti ucchinnamūlā
tālāvatthukatā anabhāvaṅgatā āyatiṁ anuppādadhammā tasmā
evaṁ samannāgato bhikkhu iminā paramena cāgādhiṭṭhānena samannāgato
hoti. Eso hi bhikkhu paramo ariyo cāgo yadidaṁ
sabbūpadhipaṭinissaggo. Tasseva kho pana pubbe aviddasuno abhijjhā
hoti chando sārāgo svāssa pahīno hoti ucchinnamūlo
tālāvatthukato anabhāvaṅgato āyatiṁ anuppādadhammo. <pb ed="P" n="3.246" set="M"/>Tasseva
kho pana pubbe aviddasuno āghāto hoti byāpādo sampadoso
svāssa pahīno hoti ucchinnamūlo tālāvatthukato anabhāvaṅgato
āyatiṁ anuppādadhammo. Tasseva kho pana pubbe aviddasuno
avijjā hoti sammoho sampamoho svāssa pahīno hoti ucchinnamūlo
tālāvatthukato anabhāvaṅgato āyatiṁ anuppādadhammo tasmā
<pb n="3.446"/>
Evaṁ samannāgato bhikkhu iminā paramena upasamādhiṭṭhānena
samannāgato hoti. Eso hi bhikkhu paramo ariyo upasamo yadidaṁ
rāgadosamohānaṁ upasamo. Paññaṁ nappamajjeyya saccamanurakkheyya
cāgamanubrūheyya santimeva so sikkheyyāti iti yantaṁ vuttaṁ
idametaṁ paṭicca vuttaṁ.
<p n="693"/>Yattha ṭhitaṁ maññassavā nappavattanti maññassave kho
pana nappavattamāne muni santoti vuccatīti iti kho panetaṁ vuttaṁ.
Kiñcetaṁ paṭicca vuttaṁ. Asmīti bhikkhu maññitametaṁ nāhamasmīti <note n="1">Ma. Yu. ayamahasmīti.</note>
maññitametaṁ bhavissanti maññitametaṁ na bhavissanti maññitametaṁ
rūpī bhavissanti maññitametaṁ arūpī bhavissanti maññitametaṁ saññī
bhavissanti maññītametaṁ asaññī bhavissanti maññitametaṁ
nevasaññīnāsaññī bhavissanti maññitametaṁ. Maññitaṁ bhikkhu rogo
maññitaṁ gaṇḍo maññitaṁ sallaṁ. Sabbamaññitānaṁ tveva bhikkhu
samatikkamā muni santoti vuccati. Muni kho pana bhikkhu santo na
jāyati na jiyyati na miyyati na kuppati nappiheti. Tampissa <note n="2">Po. kiñcissa.</note> bhikkhu
natthi yena jāyetha ajāyamāno kiṁ jiyyissati ajiyyamāno kiṁ miyyissati
amiyyamāno kiṁ kuppissati akuppamāno kissa pihessati. Yattha ṭhitaṁ
maññassavā nappavattanti maññassave kho pana nappavattamāne
muni santoti vuccatīti iti yantaṁ vuttaṁ idametaṁ paṭicca vuttaṁ.
Imaṁ kho me tvaṁ bhikkhu saṅkhittena chadhātuvibhaṅgaṁ dhārehīti.
<pb n="3.447"/>
<p n="694"/>Atha āyasmā pukkusāti satthā kira me anuppatto
sugato kira me anuppatto sammāsambuddho kira me anuppattoti
uṭṭhāyāsanā ekaṁsaṁ <pb ed="P" n="3.247" set="M"/>cīvaraṁ katvā bhagavato pādesu sirasā
nipatitvā bhagavantaṁ etadavoca accayo maṁ bhante accagamā
yathābālaṁ yathāmūḷhaṁ yathāakusalaṁ yohaṁ bhagavantaṁ āvusovādena
samudācaritabbaṁ amaññissaṁ tassa me bhante bhagavā accayaṁ accayato
paṭiggaṇhātu āyatiṁ saṁvarāyāti.
<p n="695"/>Taggha tvaṁ bhikkhu accayo accagamā yathābālaṁ
yathāmūḷhaṁ yathāakusalaṁ yaṁ maṁ tvaṁ āvusovādena samudācaritabbaṁ
amaññittho <note n="1">Po. Ma. amaññittha.</note> yato ca kho tvaṁ bhikkhu accayaṁ accayato disvā
yathādhammaṁ paṭikkarosi tante mayaṁ paṭiggaṇhāma vuḍḍhi hesā
bhikkhu ariyassa vinaye yo accayaṁ accayato disvā yathādhammaṁ
paṭikkaroti āyatiṁ saṁvaraṁ āpajjatīti. Labheyyāhaṁ bhante bhagavato
santike upasampadanti. Paripuṇṇaṁ pana te bhikkhu pattacīvaranti.
Na kho me bhante paripuṇṇaṁ pattacīvaranti. Na kho bhikkhu tathāgatā
aparipuṇṇapattacīvaraṁ upasampādentīti.
<p n="696"/>Atha kho āyasmā pukkusāti bhagavato bhāsitaṁ abhinanditvā
anumoditvā uṭṭhāyāsanā bhagavantaṁ abhivādetvā padakkhiṇaṁ katvā
pattacīvarapariyesanaṁ pakkāmi. Atha kho āyasmantaṁ pukkusātiṁ
pattacīvarapariyesanaṁ carantaṁ <note n="2">Ma. etthantare vibbhantāti dissati. Yu. bhantagāvī.</note> gāvī jīvitā voropesi. Atha kho
<pb n="3.448"/>
Sambahulā bhikkhū yena bhagavā tenupasaṅkamiṁsu upasaṅkamitvā bhagavantaṁ
abhivādetvā ekamantaṁ nisīdiṁsu. Ekamantaṁ nisinnā kho te bhikkhū
bhagavantaṁ etadavocuṁ yo so bhante pukkusāti nāma kulaputto
bhagavatā saṅkhittena ovādena ovadito so kālakato tassa
kā gati ko abhisamparāyoti.
<p n="697"/>Paṇḍito bhikkhave pukkusāti kulaputto paccapādi <note n="1"><pb ed="P" n="3.248" set="M"/>Po. saccavādī.</note>
dhammassānudhammaṁ na ca maṁ dhammādhikaraṇaṁ viheṭhesi pukkusāti
bhikkhave kulaputto pañcannaṁ orambhāgiyānaṁ saññojanānaṁ parikkhayā
opapātiko tattha parinibbāyī anāvattidhammo tasmā lokāti.
Idamavoca bhagavā attamanā te bhikkhū bhagavato bhāsitaṁ
abhinandunti.
Dhātuvibhaṅgasuttaṁ niṭṭhitaṁ dasamaṁ.
</xml>