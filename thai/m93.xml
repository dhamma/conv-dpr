<xml src="m93.xml">
<pgroup id="m93"/>
<readunit id="m93">3. assalāyanasuttaṃ</readunit>
<pb n="2.558"/>
Assalāyanasuttaṁ
<p n="613"/>Evamme sutaṁ ekaṁ samayaṁ bhagavā sāvatthiyaṁ viharati
jetavane anāthapiṇḍikassa ārāme. Tena kho pana samayena nānāverajjakānaṁ
brāhmaṇānaṁ pañcamattāni brāhmaṇasatāni sāvatthiyaṁ
paṭivasanti kenacideva karaṇīyena. Atha kho tesaṁ brāhmaṇānaṁ
etadahosi ayaṁ kho samaṇo gotamo cātuvaṇṇiṁ suddhiṁ paññāpeti
ko nu kho pahoti samaṇena gotamena saddhiṁ asmiṁ vacane paṭimantetunti.
Tena kho pana samayena assalāyano nāma māṇavo
sāvatthiyaṁ paṭivasati daharo vuttasiro soḷasavassuddesiko jātiyā
tiṇṇaṁ vedānaṁ pāragū sanighaṇḍukeṭubhānaṁ sākkharappabhedānaṁ itihāsapañcamānaṁ
padako veyyākaraṇo lokāyatamahāpurisalakkhaṇesu
anavayo. Atha kho tesaṁ brāhmaṇānaṁ etadahosi ayaṁ kho assalāyano
māṇavo sāvatthiyaṁ paṭivasati daharo .pe. Anavayo so
kho pahoti samaṇena gotamena saddhiṁ asmiṁ vacane paṭimantetunti.
<p n="614"/>Atha kho te brāhmaṇā yena assalāyano māṇavo
tenupasaṅkamiṁsu upasaṅkamitvā assalāyanaṁ māṇavaṁ etadavocuṁ ayaṁ
bho assalāyana samaṇo gotamo cātuvaṇṇiṁ suddhiṁ paññāpeti
etu bhavaṁ assalāyana <note n="1">Yu. assalāyano.</note> samaṇena gotamena saddhiṁ asmiṁ vacane paṭimantetūti.
Evaṁ vutte assalāyano māṇavo te brāhmaṇe
<pb n="2.559"/>
Etadavoca samaṇo khalu bho gotamo dhammavādī dhammavādino ca
pana duppaṭimantiyā bhavanti nāhaṁ sakkomi samaṇena gotamena
saddhiṁ asmiṁ vacane paṭimantetunti. Dutiyampi kho te brāhmaṇā
assalāyanaṁ māṇavaṁ <pb ed="P" n="2.148" set="M"/>etadavocuṁ ayaṁ bho assalāyana samaṇo
gotamo cātuvaṇṇiṁ suddhiṁ paññāpeti etu bhavaṁ assalāyana
samaṇena gotamena saddhiṁ asmiṁ vacane paṭimantetūti <note n="1">Yu. etthantare caritaṁ kho pana bhotā assalāyanena paribbājakanti dissanti. </note>. Dutiyampi
kho assalāyano māṇavo te brāhmaṇe etadavoca samaṇo
khalu bho gotamo dhammavādī dhammavādino ca pana duppaṭimantiyā
bhavanti nāhaṁ sakkomi samaṇena gotamena saddhiṁ asmiṁ vacane
paṭimantetunti. Tatiyampi kho te brāhmaṇā assalāyanaṁ māṇavaṁ
etadavocuṁ ayaṁ bho assalāyana samaṇo gotamo cātuvaṇṇiṁ
suddhiṁ paññāpeti etu bhavaṁ assalāyana samaṇena gotamena
saddhiṁ asmiṁ vacane paṭimantetu caritaṁ kho pana bhotā assalāyanena
paribbājakaṁ mā bhavaṁ assalāyano ayuddhaparājitaṁ parājayīti.
Evaṁ vutte assalāyano māṇavo te brāhmaṇe etadavoca
addhā kho ahaṁ bhante na labhāmi samaṇo khalu bho gotamo
dhammavādī dhammavādino ca pana duppaṭimantiyā bhavanti nāhaṁ
sakkomi samaṇena gotamena saddhiṁ asmiṁ vacane paṭimantetuṁ apicāhaṁ
bhavataṁ <note n="2">Yu. bhagavantānaṁ.</note> vacanena gamissāmīti.
<p n="615"/>Atha kho assalāyano māṇavo mahatā brāhmaṇagaṇena
<pb n="2.560"/>
Saddhiṁ yena bhagavā tenupasaṅkami upasaṅkamitvā bhagavatā saddhiṁ
sammodi sammodanīyaṁ kathaṁ sārāṇīyaṁ vītisāretvā ekamantaṁ nisīdi.
Ekamantaṁ nisinno kho assalāyano māṇavo bhagavantaṁ etadavoca
brāhmaṇā bho gotama evamāhaṁsu brāhmaṇāva seṭṭho vaṇṇo
hīno añño vaṇṇo brāhmaṇāva sukko vaṇṇo kaṇho
añño vaṇṇo brāhmaṇāva sujjhanti no abrāhmaṇā
brāhmaṇāva brahmuno puttā orasā mukhato jātā brahmajā
brahmanimmitā brahmadāyādāti idha bhavaṁ gotamo kimāhāti.
<p n="616"/>Dissante kho pana assalāyana brāhmaṇānaṁ brāhmaṇiyo
utuniyopi gabbhiniyopi vijāyamānāpi pāyamānāpi te ca brāhmaṇā
yonijāva samānā evamāhaṁsu brāhmaṇāva seṭṭho vaṇṇo hīno
añño vaṇṇo brāhmaṇāva sukko vaṇṇo kaṇho añño
vaṇṇo <pb ed="P" n="2.149" set="M"/>brāhmaṇāva sujjhanti no abrāhmaṇā brāhmaṇāva
brahmuno puttā orasā mukhato jātā brahmajā brahmanimmitā
brahmadāyādāti. Kiñcāpi bhavaṁ gotamo evamāha atha khvettha
brāhmaṇā evametaṁ maññanti brāhmaṇāva seṭṭho vaṇṇo
.pe. Brahmadāyādāti.
<p n="617"/>Taṁ kiṁ maññasi assalāyana sutante yonakakambojesu <note n="1">Yu. yonakambojesu.</note>
aññesu ca paccantimesu janapadesu dveva vaṇṇā ayyo ceva
dāso ca ayyo hutvā dāso hoti dāso hutvā ayyo
<pb n="2.561"/>
Hotīti. Evaṁ bho sutaṁ me yonakakambojesu aññesu ca
paccantimesu janapadesu dveva vaṇṇā ayyo ceva dāso ca
ayyo hutvā dāso hoti dāso hutvā ayyo hotīti.
Ettha assalāyana brāhmaṇānaṁ kiṁ balaṁ ko assāso yadettha
brāhmaṇā evamāhaṁsu brāhmaṇāva seṭṭho vaṇṇo hīno
añño vaṇṇo .pe. Brahmadāyādāti. Kiñcāpi bhavaṁ
gotamo evamāha atha khvettha brāhmaṇā evametaṁ maññanti
brāhmaṇāva seṭṭho vaṇṇo hīno añño vaṇṇo .pe.
Brahmadāyādāti.
<p n="618"/>Taṁ kiṁ maññasi assalāyana khattiyova nu kho pāṇātipātī
adinnādāyī kāmesumicchācārī musāvādī pisuṇavāco pharusavāco
samphappalāpī abhijjhālu byāpannacitto micchādiṭṭhī kāyassa
bhedā parammaraṇā apāyaṁ duggatiṁ vinipātaṁ nirayaṁ upapajjeyya
no brāhmaṇo vessova <note n="1">Yu. ca..</note> nu kho ... Suddova nu kho pāṇātipātī
adinnādāyī kāmesumicchācārī musāvādī pisuṇavāco pharusavāco
samphappalāpī abhijjhālu byāpannacitto micchādiṭṭhī kāyassa
bhedā parammaraṇā apāyaṁ duggatiṁ vinipātaṁ nirayaṁ upapajjeyya
no brāhmaṇoti. No hidaṁ bho gotama khattiyopi hi
bho gotama pāṇātipātī adinnādāyī kāmesumicchācārī musāvādī
pisuṇavāco pharusavāco samphappalāpī abhijjhālu byāpannacitto
<pb n="2.562"/>
Micchādiṭṭhī kāyassa bhedā parammaraṇā apāyaṁ duggatiṁ vinipātaṁ
nirayaṁ upapajjeyya brāhmaṇopi hi <pb ed="P" n="2.150" set="M"/>bho gotama ... Vessopi hi
bho gotama ... Suddopi hi bho gotama ... Sabbepi hi bho gotama
cattāro vaṇṇā pāṇātipātino adinnādāyino kāmesumicchācārino
musāvādino pisuṇavācā pharusavācā samphappalāpino abhijjhālū
byāpannacittā micchādiṭṭhī kāyassa bhedā parammaraṇā apāyaṁ
duggatiṁ vinipātaṁ nirayaṁ upapajjeyyunti. Ettha assalāyana
brāhmaṇānaṁ kiṁ balaṁ ko assāso yadettha brāhmaṇā evamāhaṁsu
brāhmaṇāva seṭṭho vaṇṇo hīno añño vaṇṇo .pe.
Brahmadāyādāti. Kiñcāpi bhavaṁ gotamo evamāha atha khvettha
brāhmaṇā evametaṁ maññanti brāhmaṇāva seṭṭho vaṇṇo
hīno añño vaṇṇo .pe. Brahmadāyādāti.
<p n="619"/>Taṁ kiṁ maññasi assalāyana brāhmaṇova nu kho
pāṇātipātā paṭivirato adinnādānā paṭivirato kāmesumicchācārā <note n="1">Yu. kāmesumicchācārā .pe. musāvādā paṭiviratoti natthi</note>
paṭivirato musāvādā paṭivirato pisuṇāya <note n="2">Yu. pisuṇāvācā. </note> vācāya paṭivirato pharusāya <note n="3">Yu. pharusāvācā.</note>
vācāya paṭivirato samphappalāpā paṭivirato anabhijjhālu abyāpannacitto
sammādiṭṭhī kāyassa bhedā parammaraṇā sugatiṁ saggaṁ lokaṁ
upapajjeyya no khattiyo no vesso no suddoti. No
hidaṁ bho gotama khattiyopi hi bho gotama pāṇātipātā
paṭivirato adinnādānā paṭivirato kāmesumicchācārā paṭivirato
<pb n="2.563"/>
Musāvādā paṭivirato pisuṇāya vācāya paṭivirato pharusāya vācāya
paṭivirato samphappalāpā paṭivirato anabhijjhālu abyāpannacitto
sammādiṭṭhī kāyassa bhedā parammaraṇā sugatiṁ saggaṁ lokaṁ upapajjeyya
brāhmaṇopi hi bho gotama ... Vessopi hi bho
gotama ... Suddopi hi bho gotama ... Sabbepi hi bho gotama
cattāro vaṇṇā pāṇātipātā paṭiviratā adinnādānā paṭiviratā
kāmesumicchācārā paṭiviratā musāvādā paṭiviratā pisuṇāya vācāya
paṭiviratā pharusāya vācāya paṭiviratā samphappalāpā paṭiviratā anabhijjhālū
abyāpannacittā sammādiṭṭhī kāyassa bhedā parammaraṇā
sugatiṁ saggaṁ lokaṁ upapajjeyyunti. Ettha assalāyana brāhmaṇānaṁ
kiṁ balaṁ ko assāso yadettha brāhmaṇā <pb ed="P" n="2.151" set="M"/>evamāhaṁsu brāhmaṇāva
seṭṭho vaṇṇo hīno añño vaṇṇo .pe. Brahmadāyādāti.
Kiñcāpi bhavaṁ gotamo evamāha atha khvettha brāhmaṇā evametaṁ
maññanti brāhmaṇāva seṭṭho vaṇṇo hīno añño vaṇṇo
.pe. Brahmadāyādāti.
<p n="620"/>Taṁ kiṁ maññasi assalāyana brāhmaṇova nu kho
pahoti asmiṁ padese averaṁ abyāpajjhaṁ mettacittaṁ bhāvetuṁ no
khattiyo no vesso no suddoti. No hidaṁ bho gotama
khattiyopi hi bho gotama pahoti asmiṁ padese averaṁ abyāpajjhaṁ
mettacittaṁ bhāvetuṁ brāhmaṇopi hi bho gotama ... Vessopi
<pb n="2.564"/>
Hi bho gotama ... Suddopi hi bho gotama ... Sabbepi hi bho
gotama cattāro vaṇṇā pahonti asmiṁ padese averaṁ abyāpajjhaṁ
mettacittaṁ bhāvetunti. Ettha assalāyana brāhmaṇānaṁ kiṁ
balaṁ ko assāso yadettha brāhmaṇā evamāhaṁsu brāhmaṇāva
seṭṭho vaṇṇo hīno añño vaṇṇo .pe. Brahmadāyādāti.
Kiñcāpi bhavaṁ gotamo evamāha atha khvettha brāhmaṇā evametaṁ
maññanti brāhmaṇāva seṭṭho vaṇṇo hīno añño vaṇṇo
.pe. Brahmadāyādāti.
<p n="621"/>Taṁ kiṁ maññasi assalāyana brāhmaṇova nu kho
pahoti sottiṁ <note n="1">Yu. sotthiṁ sināniṁ.</note> sinānaṁ ādāya nadiṁ gantvā rajojallaṁ pavāhetuṁ
no khattiyo no vesso no suddoti. No hidaṁ bho
gotama khattiyopi hi bho gotama pahoti sottiṁ <note n="2">Yu. sotthiṁ sināniṁ.</note> sinānaṁ ādāya
nadiṁ gantvā rajojallaṁ pavāhetuṁ brāhmaṇopi hi bho gotama ...
Vessopi hi bho gotama ... Suddopi hi bho gotama ... Sabbepi
hi bho gotama cattāro vaṇṇā pahonti sottiṁ <note n="3">Yu. sotthiṁ sināniṁ.</note> sinānaṁ ādāya
nadiṁ gantvā rajojallaṁ pavāhetunti. Ettha assalāyana brāhmaṇānaṁ
kiṁ balaṁ ko assāso yadettha brāhmaṇā evamāhaṁsu brāhmaṇāva
seṭṭho vaṇṇo hīno añño vaṇṇo .pe. Brahmadāyādāti.
Kiñcāpi bhavaṁ gotamo evamāha atha khvettha brāhmaṇā evametaṁ
maññanti brāhmaṇāva seṭṭho vaṇṇo hīno añño vaṇṇo
<pb n="2.565"/>
.pe. Brahmadāyādāti.
<p n="622"/>Taṁ kiṁ maññasi assalāyana idha rājā khattiyo
muddhāvasitto nānājaccānaṁ purisānaṁ purisasataṁ sannipāteyya āyantu
bhonto ye tattha khattiyakulā brāhmaṇakulā rājaññakulā
uppannā sākassa vā sālassa vā salaḷassa vā candanassa vā
padumakassa vā uttarāraṇiṁ ādāya aggiṁ abhinibbattentu tejo
pātukarontu āyantu pana bhonto ye ca <note n="1">Yu. casaddo natthi.</note> tattha caṇḍālakulā
nesādakulā veṇukulā <note n="2">Yu. veṇakulā.</note> rathakārakulā pukkusakulā uppannā sāpānadoṇiyā
vā sūkaradoṇiyā vā rajakadoṇiyā vā elaṇḍakaṭṭhassa
vā uttarāraṇiṁ ādāya aggiṁ abhinibbattentu tejo pātukarontūti
taṁ kiṁ maññasi assalāyana yo ca <note n="3">Yu. yo evaṁ nu kho so.</note> nu kho khattiyakulā brāhmaṇakulā
rājaññakulā uppannehi sākassa vā sālassa vā salaḷassa
vā candanassa vā padumakassa vā uttarāraṇiṁ ādāya aggi abhinibbatto
tejo pātukato so eva nu khvassa aggi accimā ceva
vaṇṇimā ca pabhassaro ca tena ca sakkā agginā aggikaraṇīyaṁ
kātuṁ yo pana so caṇḍālakulā nesādakulā veṇukulā rathakārakulā
pukkusakulā uppannehi sāpānadoṇiyā vā sūkaradoṇiyā
vā rajakadoṇiyā vā elaṇḍakaṭṭhassa vā uttarāraṇiṁ ādāya
aggi abhinibbatto tejo pātukato svāssa aggi na ceva
accimā na ca vaṇṇimā na ca pabhassaro na ca tena sakkā
<pb n="2.566"/>
Agginā aggikaraṇīyaṁ kātunti. No hidaṁ bho gotama yopi <note n="1">Yu. pisaddo natthi.</note>
so bho gotama khattiyakulā brāhmaṇakulā rājaññakulā uppannehi
sākassa <note n="2">Yu. ayaṁ pāṭho natthi. </note> vā sālassa vā salaḷassa vā candanassa vā padumakassa
vā uttarāraṇiṁ ādāya aggi abhinibbatto tejo pātukato
svāssa aggi accimā ca vaṇṇimā ca pabhassaro ca tena
ca sakkā agginā aggikaraṇīyaṁ kātuṁ yopi so caṇḍālakulā
nesādakulā veṇukulā rathakārakulā pukkusakulā uppannehi sāpānadoṇiyā
vā sūkaradoṇiyā vā rajakadoṇiyā vā elaṇḍakaṭṭhassa
vā uttarāraṇiṁ ādāya aggi abhinibbatto tejo pātukato
sopassa <note n="3">Yu. socassa.</note> aggi accimā ca vaṇṇimā ca pabhassaro ca tenapi ca
sakkā <note n="4">Yu. agginā.</note> aggikaraṇīyaṁ kātuṁ sabbopi hi bho gotama aggi accimā
ca vaṇṇimā ca pabhassaro ca sabbenapi ca sakkā agginā
aggikaraṇīyaṁ kātunti. Ettha assalāyana brāhmaṇānaṁ kiṁ balaṁ ko
assāso yadettha brāhmaṇā evamāhaṁsu brāhmaṇāva seṭṭho
vaṇṇo hīno añño vaṇṇo brāhmaṇāva sukko vaṇṇo
kaṇho añño vaṇṇo brāhmaṇāva sujjhanti no abrāhmaṇā
brāhmaṇāva brahmuno puttā orasā mukhato jātā brahmajā
brahmanimmitā brahmadāyādāti. Kiñcāpi bhavaṁ gotamo evamāha
atha khvettha brāhmaṇā evametaṁ maññanti brāhmaṇāva seṭṭho
vaṇṇo hīno añño vaṇṇo .pe. Brahmadāyādāti.
<pb n="2.567"/>
<p n="623"/>Taṁ kiṁ maññasi assalāyana idha khattiyakumāro
brāhmaṇakaññāya saddhiṁ saṁvāsaṁ kappeyya tesaṁ saṁvāsamanvāya
putto jāyetha yo so khattiyakumārena brāhmaṇakaññāya putto
uppanno siyā so mātupi sadiso pitupi sadiso khattiyotipi
vattabbo brāhmaṇotipi vattabboti. Yo so bho gotama
khattiyakumārena brāhmaṇakaññāya putto uppanno siyā so
mātupi sadiso pitupi sadiso khattiyotipi vattabbo brāhmaṇotipi
vattabboti.
<p n="624"/>Taṁ kiṁ maññasi assalāyana idha brāhmaṇakumāro
khattiyakaññāya saddhiṁ saṁvāsaṁ kappeyya tesaṁ saṁvāsamanvāya putto
jāyetha yo so brāhmaṇakumārena khattiyakaññāya putto
uppanno siyā so mātupi sadiso pitupi sadiso khattiyotipi
vattabbo brāhmaṇotipi vattabboti. Yo so bho gotama
brāhmaṇakumārena khattiyakaññāya putto uppanno siyā so
mātupi sadiso pitupi sadiso khattiyotipi vattabbo brāhmaṇotipi
vattabboti.
<p n="625"/>Taṁ kiṁ maññasi assalāyana idha valavaṁ gadrabhena
sampayojeyyuṁ tesaṁ saṁpayogamanvāya kissaro <note n="1">Yu. kisoro.</note> jāyetha yo sopi
valavāya gadrabhena kissaro <note n="2">Yu. kisoro.</note> uppanno siyā so mātupi sadiso
pitupi sadiso assotipi vattabbo gadrabhotipi vattabbo. So
<pb n="2.568"/>
Kumāraṇḍupi <note n="1">Yu. vekurañjāyāti dissati. Ma. kuṇḍanti dissati.</note> so bho gotama assataro hoti idaṁ hissa bho
gotama nānākaraṇaṁ passāmi amutra ca pana sānaṁ na kiñci
nānākaraṇaṁ passāmīti.
<p n="626"/>Taṁ kiṁ maññasi assalāyana idhāssu dve māṇavakā
bhātaro sodariyā <note n="2">Yu. saudariyā.</note> eko ajjhāyako upanīto eko anajjhāyako
anupanīto kamettha brāhmaṇā paṭhamaṁ bhojeyyuṁ saddhe vā
thālipāke vā yaññe vā pāhune vāti. Yo so bho gotama
māṇavako ajjhāyako upanīto tamettha brāhmaṇā paṭhamaṁ bhojeyyuṁ
saddhe vā thālipāke vā yaññe vā pāhune vā kiṁ hi bho
gotama anajjhāyake anupanīte dinnaṁ mahapphalaṁ bhavissatīti.
<p n="627"/>Taṁ kiṁ maññasi assalāyana idhāssu dve māṇavakā
bhātaro sodariyā eko ajjhāyako upanīto dussīlo pāpadhammo
eko anajjhāyako anupanīto sīlavā kalyāṇadhammo kamettha
brāhmaṇā paṭhamaṁ bhojeyyuṁ saddhe vā thālipāke vā yaññe
vā pāhune vāti. Yo so bho gotama māṇavako anajjhāyako
anupanīto sīlavā kalyāṇadhammo tamettha brāhmaṇā paṭhamaṁ bhojeyyuṁ
saddhe vā thālipāke vā yaññe vā pāhune vā kiṁ hi bho
gotama dussīle pāpadhamme dinnaṁ mahapphalaṁ bhavissatīti. Pubbe kho
tvaṁ assalāyana jātiṁ agamāsi jātiṁ gantvā mante agamāsi mante
<pb n="2.569"/>
Gantvā tameva <note n="1">Yu. tametaṁ tvaṁ.</note> ṭhapetvā <note n="2">Yu. ṭhapetvāti natthi. </note> cātuvaṇṇiṁ suddhiṁ paccāgato yamahaṁ
paññapemīti. Evaṁ vutte assalāyano māṇavo tuṇhībhūto maṅkubhūto
pattakkhandho adhomukho pajjhāyanto appaṭibhāṇo nisīdi.
<p n="628"/>Atha kho bhagavā assalāyanaṁ māṇavaṁ tuṇhībhūtaṁ maṅkubhūtaṁ
pattakkhandhaṁ adhomukhaṁ pajjhāyantaṁ appaṭibhāṇaṁ viditvā assalāyanaṁ
māṇavaṁ etadavoca bhūtapubbaṁ assalāyana sattannaṁ brāhmaṇisīnaṁ <pb ed="P" n="2.155" set="M"/>
araññāyatane paṇṇakuṭīsu sammantānaṁ evarūpaṁ pāpakaṁ diṭṭhigataṁ
uppannaṁ hoti brāhmaṇāva seṭṭho vaṇṇo hīno añño
vaṇṇo .pe. Brahmadāyādāti. Assosi kho assalāyana asito
devalo isi sattannaṁ kira brāhmaṇisīnaṁ araññāyatane paṇṇakuṭīsu
sammantānaṁ evarūpaṁ pāpakaṁ diṭṭhigataṁ uppannaṁ <note n="3">Yu. etthantare hotīti dissati.</note> brāhmaṇāva seṭṭho
vaṇṇo .pe. Brahmadāyādāti. Atha kho assalāyana asito
devalo isi kesamassuṁ kappetvā mañjeṭṭhavaṇṇāni dussāni nivāsetvā
agaliyo <note n="4">Yu. aṭliyo.</note> upāhanā ārohitvā jātarūpamayaṁ daṇḍaṁ gahetvā
sattannaṁ brāhmaṇisīnaṁ patthiṇḍile <note n="5">Yu. patthaṇḍile. </note> pāturahosi. Atha kho assalāyana
asito devalo isi sattannaṁ brāhmaṇisīnaṁ patthiṇḍile caṅkamamāno
evamāha handa ko nu kho ime bhavanto brāhmaṇisayo
gantā <note n="6">Sī. Yu. gatā.</note> handa ko nu kho ime bhavanto brāhmaṇisayo gantāti.
Atha kho assalāyana satta <note n="7">Yu. sattannaṁ brāhmaṇisīnaṁ etadahosi.</note> brāhmaṇisayo asitaṁ devalaṁ isiṁ etadavocuṁ
<pb n="2.570"/>
Ko nāyaṁ gāmaṇḍalarūpo viya sattannaṁ brāhmaṇisīnaṁ patthiṇḍile
caṅkamamāno evamāha handa ko nu kho ime bhavanto brāhmaṇisayo
gantā handa ko nu kho ime bhavanto brāhmaṇisayo gantāti
handa naṁ abhisapissāmāti <note n="1">Yu. abhisapāmāti.</note>. Atha kho assalāyana satta brāhmaṇisayo
asitaṁ devalaṁ isiṁ abhisapiṁsu bhasmā capalī <note n="2">Yu. bhasmā vasalī hotīti.</note> hohi bhasmā capalī hohi
bhasmā capalī hohīti. Yathā yathā kho assalāyana satta brāhmaṇisayo
asitaṁ devalaṁ isiṁ abhisapiṁsu tathā tathā asito devalo isi abhirūpataro
ceva hoti dassanīyataro ca pāsādikataro ca. Atha kho assalāyana
sattannaṁ brāhmaṇisīnaṁ etadahosi moghaṁ vata no tapo apphalaṁ
brahmacariyaṁ mayaṁ hi pubbe yaṁ abhisapāma bhasmā capalī <note n="3">Yu. bhasmā vasalī hotīti.</note> hohīti
bhasmā <note n="4">Yu. vasaddo dissati. </note> bhavati ekacco imaṁ pana mayaṁ yathā yathā abhisapāma tathā
tathā abhirūpataro ceva hoti dassanīyataro <pb ed="P" n="2.156" set="M"/>ca pāsādikataro cāti.
Na bhavantānaṁ moghaṁ tapo na panāpphalaṁ brahmacariyaṁ iṅgha bhavanto
yo mayi manopadoso taṁ pajahathāti. Yo bhavati manopadoso taṁ
pajahāma ko nu bhavaṁ hotīti. Suto no bhavataṁ asito devalo
isīti. Evaṁ bhoti. So khvāhaṁ bho homīti. Atha kho
assalāyana satta brāhmaṇisayo asitaṁ devalaṁ isiṁ abhivādetuṁ
upakkamiṁsu. <note n="5">Yu. upasaṅkamiṁsu.</note> Atha kho assalāyana asito devalo isi satta
brāhmaṇisayo etadavoca sutametaṁ bho sattannaṁ kira brāhmaṇisīnaṁ
araññāyatane paṇṇakuṭīsu sammantānaṁ evarūpaṁ pāpakaṁ diṭṭhigataṁ
<pb n="2.571"/>
Uppannaṁ brāhmaṇāva seṭṭho vaṇṇo hīno añño vaṇṇo
brāhmaṇāva sukko vaṇṇo kaṇho añño vaṇṇo brāhmaṇāva
sujjhanti no abrāhmaṇā brāhmaṇāva brahmuno puttā orasā
mukhato jātā brahmajā brahmanimmitā brahmadāyādāti. Evaṁ
bhoti. Jānanti pana bhonto yā janimātā <note n="1">Yu. janīmātā.</note> brāhmaṇaṁyeva
agamāsi no abrāhmaṇanti. No hidaṁ bho. Jānanti pana
bhonto yā janimātu mātā yāva sattamā mātu mātāmahayugā
brāhmaṇaṁyeva agamāsi no abrāhmaṇanti. No hidaṁ bho.
Jānanti pana bhonto yo janipitā brāhmaṇiṁyeva agamāsi no
abrāhmaṇinti. No hidaṁ bho. Jānanti pana bhonto yo
janipitu pitā yāva sattamā pitu pitāmahayugā brāhmaṇiṁyeva
agamāsi no abrāhmaṇinti. No <pb ed="P" n="2.157" set="M"/>hidaṁ bho. Jānanti pana
bhonto yathā gabbhassa avakkanti hotīti. Jānāma mayaṁ bho
yathā gabbhassa avakkanti hoti idha mātāpitaro ca <note n="2">Yu. va.</note> sannipatitā
honti mātā ca utunī hoti gandhabbo ca paccupaṭṭhito hoti
evaṁ tiṇṇaṁ sannipātā gabbhassa avakkanti hotīti. Jānanti pana
bhonto yagghe so gandhabbo khattiyo vā brāhmaṇo vā
vesso vā suddo vāti. Na mayaṁ bho jānāma yagghe so
gandhabbo khattiyo vā brāhmaṇo vā vesso vā suddo vāti.
Evaṁ sante bhonto <note n="3">Yu. bho.</note> jānātha ke tumhe hothāti. Evaṁ sante
<pb n="2.572"/>
Bho na mayaṁ jānāma keci mayaṁ homāti. Te hi nāma assalāyana
satta brāhmaṇisayo asitena devalena isinā sake jātivāde
samanuyuñjiyamānā samanuggāhiyamānā <note n="1">Yu. samanubhāsiyamānā samanuggāhiyamānā.</note> samanubhāsiyamānā na sampāyissanti
kiṁ pana tvaṁ etarahi mayā sakasmiṁ jātivāde samanuyuñjiyamāno
samanuggāhiyamāno samanubhāsiyamāno sampāyissasi yesaṁ tvaṁ
sācariyako na puṇṇo dabbigāhoti.
<p n="629"/>Evaṁ vutte assalāyano māṇavo bhagavantaṁ etadavoca
abhikkantaṁ bho gotama .pe. Upāsakaṁ maṁ bhavaṁ gotamo dhāretu
ajjatagge pāṇupetaṁ saraṇaṅgatanti.
Assalāyanasuttaṁ niṭṭhitaṁ tatiyaṁ.
</xml>