<xml src="m65.xml">
<pgroup id="m65"/>
<readunit id="m65">5. bhaddālisuttaṃ</readunit>
<pb n="2.163"/>
Bhaddālisuttaṁ
<p n="160"/>Evamme sutaṁ ekaṁ samayaṁ bhagavā sāvatthiyaṁ viharati
jetavane anāthapiṇḍikassa ārāme. Tatra kho bhagavā bhikkhū
āmantesi bhikkhavoti. Bhadanteti te bhikkhū bhagavato paccassosuṁ.
Bhagavā etadavoca ahaṁ kho bhikkhave ekāsanabhojanaṁ bhuñjāmi
ekāsanabhojanaṁ kho ahaṁ bhikkhave bhuñjamāno appābādhatañca
sañjānāmi appātaṅkatañca lahuṭṭhānañca balañca phāsuvihārañca
etha tumhepi bhikkhave ekāsanabhojanaṁ bhuñjatha ekāsanabhojanaṁ
kho bhikkhave tumhepi bhuñjamānā appābādhatañca sañjānissatha
appātaṅkatañca lahuṭṭhānañca balañca phāsuvihārañcāti.
<p n="161"/>Evaṁ vutte āyasmā bhaddāli bhagavantaṁ etadavoca
ahaṁ kho bhante na ussahāmi ekāsanabhojanaṁ bhuñjituṁ ekāsanabhojanañhi
me bhante bhuñjato siyā kukkuccaṁ siyā vippaṭisāroti.
Tenahi tvaṁ bhaddāli yattha nimantito assasi <pb ed="P" n="1.438" set="M"/>tattha ekadesaṁ
bhuñjitvā ekadesaṁ nīharitvāpi paribhuñjeyyāsi <note n="1">Ma. Yu. bhuñjeyyāsi.</note> evampi kho tvaṁ <note n="2">Ma. ayaṁ pāṭho natthi.</note>
bhaddāli bhuñjamāno <note n="3">Ma. ekāsano.</note> yāpessasīti. Evampi kho ahaṁ bhante na
ussahāmi bhuñjituṁ evampi me bhante bhuñjato siyā kukkuccaṁ
siyā vippaṭisāroti. Atha kho āyasmā bhaddāli bhagavatā sikkhāpade
paññāpiyamāne bhikkhusaṅghe sikkhaṁ samādiyamāne anussāhaṁ pavedesi.
<pb n="2.164"/>
Atha kho āyasmā bhaddāli sabbantaṁ temāsaṁ na bhagavato sammukhībhāvaṁ
adāsi yathātaṁ satthu sāsane sikkhāya aparipūrakārī <note n="1">aparipūrikārītipi pāṭho.</note>.
<p n="162"/>Tena kho pana samayena sambahulā bhikkhū bhagavato
cīvarakammaṁ karonti niṭṭhitacīvaro bhagavā temāsaccayena cārikaṁ
pakkamissatīti. Atha kho āyasmā bhaddāli yena te bhikkhū
tenupasaṅkami upasaṅkamitvā tehi bhikkhūhi saddhiṁ sammodi sammodanīyaṁ
kathaṁ sārāṇīyaṁ vītisāretvā ekamantaṁ nisīdi. Ekamantaṁ
nisinnaṁ kho āyasmantaṁ bhaddāliṁ te bhikkhū etadavocuṁ idaṁ kho
āvuso bhaddāli bhagavato cīvarakammaṁ karīyati <note n="2">Ma. karaṇīyaṁ.</note> niṭṭhitacīvaro bhagavā
temāsaccayena cārikaṁ pakkamissatīti <note n="3">Ma. itisaddo natthi. </note>. Iṅghāvuso bhaddāli etaṁ
desaṁ <note n="4">Ma. dosakaṁ. Yu. desakaṁ.</note> sādhukaṁ manasikarohi mā te pacchā dukkarataraṁ ahosīti.
Evamāvusoti kho āyasmā bhaddāli tesaṁ bhikkhūnaṁ paṭissutvā
yena bhagavā tenupasaṅkami upasaṅkamitvā bhagavantaṁ abhivādetvā
ekamantaṁ nisīdi. Ekamantaṁ nisinno kho āyasmā bhaddāli
bhagavantaṁ etadavoca accayo maṁ bhante accagamā yathābālaṁ
yathāmūḷhaṁ yathāakusalaṁ yohaṁ bhagavatā sikkhāpade paññāpiyamāne
bhikkhusaṅghe sikkhaṁ samādiyamāne anussāhaṁ pavedesiṁ <note n="5">Ma. pavedemi.</note> tassa me
bhante bhagavā accayaṁ accayato paṭiggaṇhātu āyatiṁ saṁvarāyāti.
<p n="163"/>Taggha tvaṁ bhaddāli accayo accagamā yathābālaṁ
<pb n="2.165"/>
Yathāmūḷhaṁ yathāakusalaṁ yaṁ tvaṁ mayā sikkhāpade paññāpiyamāne
bhikkhusaṅghe sikkhaṁ samādiyamāne anussāhaṁ pavedesi <note n="1">Po. yato ca kho tvaṁ bhaddāli accayaṁ accayato disvā yathādhammaṁ paṭikarosi tante  mayaṁ paṭiggaṇhāma vuddhihesā bhaddāli ariyassa vinaye yo accayaṁ accayato disvā  yathādhammaṁ paṭikaroti āyatiṁ saṁvaraṁ āpajjatīti dissati.</note>. Samayopi
kho te bhaddāli appaṭividdho ahosi bhagavā kho sāvatthiyaṁ
viharati bhagavāpi maṁ jānissati bhaddāli nāma bhikkhu satthu sāsane
sikkhāya aparipūrakārīti ayampi kho te bhaddāli samayo appaṭividdho
ahosi. Samayopi kho te bhaddāli appaṭividdho ahosi sambahulā
kho bhikkhū sāvatthiyaṁ vassaṁ upagatā tepi maṁ jānissanti bhaddāli
nāma bhikkhu satthu sāsane sikkhāya aparipūrakārīti ayampi kho
te bhaddāli samayo appaṭividdho <pb ed="P" n="1.439" set="M"/>ahosi. Samayopi kho te
bhaddāli appaṭividdho ahosi sambahulā kho bhikkhuniyo sāvatthiyaṁ
vassaṁ upagatā tāpi maṁ jānissanti bhaddāli nāma bhikkhu
satthu sāsane sikkhāya aparipūrakārīti ayampi kho te bhaddāli
samayo appaṭividdho ahosi. Samayopi kho te bhaddāli appaṭividdho
ahosi sambahulā kho upāsakā sāvatthiyaṁ paṭivasanti tepi
maṁ jānissanti bhaddāli nāma bhikkhu satthu sāsane sikkhāya
aparipūrakārīti ayampi kho te bhaddāli samayo appaṭividdho
ahosi. Samayopi kho te bhaddāli appaṭividdho ahosi sambahulā
kho upāsikā sāvatthiyaṁ paṭivasanti tāpi maṁ jānissanti bhaddāli
nāma bhikkhu satthu sāsane sikkhāya aparipūrakārīti ayampi kho
te bhaddāli samayo appaṭividdho ahosi. Samayopi kho te
<pb n="2.166"/>
Bhaddāli appaṭividdho ahosi sambahulā kho <note n="1">Ma. etthantare teti dissati.</note> nānātitthiyā
samaṇabrāhmaṇā sāvatthiyaṁ vassaṁ upagatā tepi maṁ jānissanti
bhaddāli nāma bhikkhu samaṇassa gotamassa sāvako theraññataro <note n="2">Ma. bhikkhu.</note>
satthu sāsane sikkhāya aparipūrakārīti ayampi kho te bhaddāli
samayo appaṭividdho ahosīti. Accayo maṁ bhante accagamā
yathābālaṁ yathāmūḷhaṁ yathāakusalaṁ yohaṁ bhagavatā sikakhāpade paññāpiyamāne
bhikkhusaṅghe sikkhaṁ samādiyamāne anussāhaṁ pavedesiṁ <note n="3">Ma. pavedemi. </note>.
Tassa me bhante bhagavā accayaṁ accayato paṭiggaṇhātu āyatiṁ
saṁvarāyāti.
<p n="164"/>Taggha tvaṁ bhaddāli accayo accagamā yathābālaṁ
yathāmūḷhaṁ yathāakusalaṁ yaṁ tvaṁ mayā sikkhāpade paññāpiyamāne
bhikkhusaṅghe sikkhaṁ samādiyamāne anussāhaṁ pavedesi. Taṁ kiṁ maññasi
bhaddāli idhassa bhikkhu ubhatobhāgavimutto tamahaṁ evaṁ vadeyyaṁ
ehi me tvaṁ bhikkhu paṅke saṅkamo hotīti <note n="4">Ma. Yu. hohīti.</note> api nu kho so
saṅkameyya vā aññena vā kāyaṁ sannāmeyya noti vā vadeyyāti.
No hetaṁ bhante. Taṁ kiṁ maññasi bhaddāli idhassa bhikkhu
paññāvimutto kāyasakkhī diṭṭhippatto saddhāvimutto dhammānusārī
saddhānusārī tamahaṁ evaṁ vadeyyaṁ ehi me tvaṁ bhikkhu paṅke
saṅkamo hotīti api nu kho so saṅkameyya vā aññena vā
kāyaṁ sannāmeyya noti vā vadeyyāti. No hetaṁ bhante. Taṁ
<pb n="2.167"/>
Kiṁ maññasi bhaddāli api <pb ed="P" n="1.440" set="M"/>nu tvaṁ bhaddāli <note n="1">Ma. bhaddālīti ālapanapadaṁ natthi.</note> tasmiṁ samaye
ubhatobhāgavimutto vā hohi paññāvimutto vā kāyasakkhī vā
diṭṭhippatto vā saddhāvimutto vā dhammānusārī vā saddhānusārī
vāti. No hetaṁ bhante. Nanu tvaṁ bhaddāli tasmiṁ samaye ritto
tuccho aparaddhoti. Evaṁ bhante accayo maṁ bhante accagamā
yathābālaṁ yathāmūḷhaṁ yathāakusalaṁ yohaṁ bhagavatā sikkhāpade paññāpiyamāne
bhikkhusaṅghe sikkhaṁ samādiyamāne anussāhaṁ pavedesiṁ tassa
me bhante bhagavā accayaṁ accayato paṭiggaṇhātu āyatiṁ saṁvarāyāti.
<p n="165"/>Taggha tvaṁ bhaddāli accayo accagamā yathābālaṁ yathāmūḷhaṁ
yathāakusalaṁ yaṁ tvaṁ mayā sikkhāpade paññāpiyamāne bhikkhusaṅghe
sikkhaṁ samādiyamāne anussāhaṁ pavedesi yato ca kho tvaṁ
bhaddāli accayaṁ accayato disvā yathādhammaṁ paṭikarosi tante mayaṁ
paṭiggaṇhāma vuddhi hesā bhaddāli ariyassa vinaye yo accayaṁ
accayato disvā yathādhammaṁ paṭikaroti āyatiṁ saṁvaraṁ āpajjati.
<p n="166"/>Idha bhaddāli ekacco bhikkhu satthu sāsane sikkhāya
aparipūrakārī hoti tassa evaṁ hoti yannūnāhaṁ vivittaṁ senāsanaṁ
bhajeyyaṁ araññaṁ rukkhamūlaṁ pabbataṁ kandaraṁ giriguhaṁ susānaṁ vanapatthaṁ
abbhokāsaṁ palālapuñjaṁ appevanāmāhaṁ uttariṁ manussadhammā
alamariyañāṇadassanavisesaṁ sacchikareyyanti. So vivittaṁ senāsanaṁ
bhajati araññaṁ rukkhamūlaṁ pabbataṁ kandaraṁ giriguhaṁ susānaṁ vanapatthaṁ
<pb n="2.168"/>
Abbhokāsaṁ palālapuñjaṁ tassa tathā vūpakaṭṭhassa viharato satthāpi
upavadati anuvicca viññū sabrahmacārī upavadanti devatāpi upavadanti
attāpi <note n="1">Ma. attanā.</note> attānaṁ upavadati so satthārāpi upavadito anuvicca
viññūhi sabrahmacārīhi upavadito devatāhipi upavadito attanāpi
attā <note n="2">Ma. Yu. attānanti sabbattha dissati.</note> upavadito na <note n="3">Ma. nakāro natthi. </note> uttariṁ manussadhammā alamariyañāṇadassanavisesaṁ
sacchikaroti taṁ kissa hetu evañhetaṁ <note n="4">Ma. evañhidaṁ.</note> bhaddāli hoti yathātaṁ
satthu sāsane sikkhāya aparipūrakārissa.
<p n="167"/>Idha pana bhaddāli ekacco bhikkhu satthu sāsane sikkhāya
paripūrakārī hoti tassa evaṁ hoti yannūnāhaṁ vivittaṁ senāsanaṁ
bhajeyyaṁ <pb ed="P" n="1.441" set="M"/>araññaṁ rukkhamūlaṁ pabbataṁ kandaraṁ giriguhaṁ susānaṁ vanapatthaṁ
abbhokāsaṁ palālapuñjaṁ appevanāmāhaṁ uttariṁ manussadhammā
alamariyañāṇadassanavisesaṁ sacchikareyyanti. So vivittaṁ senāsanaṁ
bhajati araññaṁ rukkhamūlaṁ pabbataṁ kandaraṁ giriguhaṁ susānaṁ vanapatthaṁ
abbhokāsaṁ palālapuñjaṁ tassa tathā vūpakaṭṭhassa viharato satthāpi
na upavadati anuvicca viññū sabrahmacārī na upavadanti devatāpi
na upavadanti attāpi attānaṁ na upavadati so satthārāpi
anupavadito anuvicca viññūhi sabrahmacārīhi anupavadito devatāhipi
anupavadito attanāpi attā anupavadito uttariṁ manussadhammā
alamariyañāṇadassanavisesaṁ sacchikaroti. So vivicceva kāmehi
<pb n="2.169"/>
Vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ
jhānaṁ upasampajja viharati taṁ kissa hetu evañhetaṁ bhaddāli
hoti yathātaṁ satthu sāsane sikkhāya paripūrakārissa. Puna caparaṁ
bhaddāli bhikkhu vitakkavicārānaṁ vūpasamā ajjhattaṁ sampasādanaṁ cetaso
ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ upasampajja
viharati taṁ kissa hetu evañhetaṁ bhaddāli hoti yathātaṁ
satthu sāsane sikkhāya paripūrakārissa. Puna caparaṁ bhaddāli bhikkhu
pītiyā ca virāgā .pe. Tatiyaṁ jhānaṁ upasampajja viharati taṁ
kissa hetu evañhetaṁ bhaddāli hoti yathātaṁ satthu sāsane
sikkhāya paripūrakārissa. Puna caparaṁ bhaddāli bhikkhu sukhassa ca
pahānā .pe. Catutthaṁ jhānaṁ upasampajja viharati taṁ kissa
hetu evañhetaṁ bhaddāli hoti yathātaṁ satthu sāsane sikkhāya
paripūrakārissa.
<p n="168"/>So evaṁ samāhite citte parisuddhe pariyodāte
anaṅgaṇe vigatūpakkilese mudubhūte kammaniye ṭhite āneñjappatte
pubbenivāsānussatiñāṇāya cittaṁ abhininnāmeti. So anekavihitaṁ
pubbenivāsaṁ anussarati seyyathīdaṁ ekampi jātiṁ .pe. Iti
sākāraṁ sauddesaṁ <pb ed="P" n="1.442" set="M"/>anekavihitaṁ pubbenivāsaṁ anussarati taṁ kissa
hetu evañhetaṁ bhaddāli hoti yathātaṁ satthu sāsane sikkhāya
paripūrakārissa. So evaṁ samāhite citte parisuddhe pariyodāte
<pb n="2.170"/>
Anaṅgaṇe vigatūpakkilese mudubhūte kammaniye ṭhite āneñjappatte
sattānaṁ cutūpapātañāṇāya cittaṁ abhininnāmeti. So dibbena
cakkhunā visuddhena atikkantamānusakena satte passati cavamāne
upapajjamāne hīne paṇīte suvaṇṇe dubbaṇṇe sugate duggate
yathākammūpage satte pajānāti ime vata bhonto sattā kāyaduccaritena
samannāgatā .pe. Vinipātaṁ nirayaṁ upapannā ime
vā pana bhonto sattā kāyasucaritena samannāgatā .pe. Sugatiṁ
saggaṁ lokaṁ upapannāti. Iti dibbena cakkhunā visuddhena atikkantamānusakena
.pe. Yathākammūpage satte pajānāti taṁ kissa
hetu evañhetaṁ bhaddāli hoti yathātaṁ satthu sāsane sikkhāya
paripūrakārissa. So evaṁ samāhite citte parisuddhe pariyodāte
anaṅgaṇe vigatūpakkilese mudubhūte kammaniye ṭhite āneñjappatte
āsavānaṁ khayañāṇāya cittaṁ abhininnāmeti. So idaṁ dukkhanti
yathābhūtaṁ pajānāti .pe. Ayaṁ dukkhanirodhagāminī paṭipadāti yathābhūtaṁ
pajānāti ime āsavāti yathābhūtaṁ pajānāti ayaṁ āsavasamudayoti
yathābhūtaṁ pajānāti ayaṁ āsavanirodhoti yathābhūtaṁ pajānāti ayaṁ
āsavanirodhagāminī paṭipadāti yathābhūtaṁ pajānāti. Tassa evaṁ
jānato evaṁ passato kāmāsavāpi cittaṁ vimuccati diṭṭhāsavāpi
cittaṁ vimuccati bhavāsavāpi cittaṁ vimuccati avijjāsavāpi cittaṁ
vimuccati vimuttasmiṁ vimuttamiti ñāṇaṁ hoti khīṇā jāti
<pb n="2.171"/>
Vusitaṁ brahmacariyaṁ kataṁ karaṇīyaṁ nāparaṁ itthattāyāti pajānāti
taṁ kissa hetu evañhetaṁ bhaddāli hoti yathātaṁ satthu sāsane
sikkhāya paripūrakārissāti. Evaṁ vutte āyasmā bhaddāli bhagavantaṁ
etadavoca ko nu kho bhante hetu ko paccayo yenamidhekaccaṁ
bhikkhuṁ pavayha <note n="1">Ma. pasayha pasayha. aparaṁpi īdisameva.</note> pavayha kāraṇaṁ karonti ko pana bhante hetu
ko paccayo yenamidhekaccaṁ bhikkhuṁ no tathā <note n="2">Ma. tathā tathā.</note> pavayha pavayha
kāraṇaṁ karontīti.
<p n="169"/>Idha bhaddāli ekacco bhikkhu abhiṇhāpattiko hoti
āpattibahulo so bhikkhūhi vuccamāno aññenaññaṁ paṭicarati
bahiddhā kathaṁ apanāmeti kopañca dosañca appaccayañca pātukaroti
na sammā vattati na lomaṁ pāteti na nitthāraṁ vattati
yena saṅgho attamano hoti taṁ karomīti nāha <note n="3">Po. āhāti  sabbattha dissati.</note>. Tatra bhaddāli
bhikkhūnaṁ evaṁ hoti ayaṁ kho āvuso bhikkhu abhiṇhāpattiko
āpattibahulo so bhikkhūhi vuccamāno aññenaññaṁ paṭicarati
bahiddhā kathaṁ apanāmeti kopañca dosañca appaccayañca pātukaroti
na sammā <pb ed="P" n="1.443" set="M"/>vattati na lomaṁ pāteti na nitthāraṁ vattati yena
saṅgho attamano hoti taṁ karomīti nāha sādhu vatāyasmanto
imassa bhikkhuno tathā tathā upaparikkhatha yathayidaṁ <note n="4">Sī. Yu. yathāssidaṁ.</note> adhikaraṇaṁ na <note n="5">Ma. nakāro natthi.</note>
khippameva vūpasammeyyāti. Tassa kho evaṁ bhaddāli bhikkhuno
<pb n="2.172"/>
Bhikkhū tathā tathā upaparikkhanti yathayidaṁ adhikaraṇaṁ na khippameva
vūpasammati. Idha pana bhaddāli ekacco bhikkhu abhiṇhāpattiko
hoti āpattibahulo so bhikkhūhi vuccamāno nāññenaññaṁ paṭicarati
bahiddhā kathaṁ na apanāmeti na kopañca dosañca appaccayañca
pātukaroti sammā vattati lomaṁ pāteti nitthāraṁ vattati
yena saṅgho attamano hoti taṁ karomīti āha. Tatra bhaddāli
bhikkhūnaṁ evaṁ hoti ayaṁ kho āvuso bhikkhu abhiṇhāpattiko
āpattibahulo so bhikkhūhi vuccamāno nāññenaññaṁ paṭicarati
bahiddhā kathaṁ na apanāmeti na kopañca dosañca appaccayañca
pātukaroti sammā vattati lomaṁ pāteti nitthāraṁ vattati yena
saṅgho attamano hoti taṁ karomīti āha sādhu vatāyasmanto
imassa bhikkhuno tathā tathā upaparikkhatha yathayidaṁ adhikaraṇaṁ khippameva
vūpasammeyyāti. Tassa kho evaṁ bhaddāli bhikkhuno bhikkhū tathā
tathā upaparikkhanti yathayidaṁ adhikaraṇaṁ khippameva vūpasammati.
<p n="170"/>Idha bhaddāli ekacco bhikkhu adhiccāpattiko hoti
anāpattibahulo so bhikkhūhi vuccamāno aññenaññaṁ paṭicarati
bahiddhā kathaṁ apanāmeti kopañca dosañca appaccayañca pātukaroti
na sammā vattati na lomaṁ pāteti na nitthāraṁ vattati yena saṅgho
attamano hoti taṁ karomīti nāha. Tatra bhaddāli bhikkhūnaṁ
evaṁ hoti ayaṁ kho āvuso bhikkhu adhiccāpattiko anāpattibahulo
<pb n="2.173"/>
So bhikkhūhi vuccamāno aññenaññaṁ paṭicarati bahiddhā
kathaṁ apanāmeti kopañca dosañca appaccayañca pātukaroti na
sammā vattati na lomaṁ pāteti na nitthāraṁ vattati yena saṅgho
attamano hoti taṁ karomīti nāha sādhu vatāyasmanto imassa
bhikkhuno tathā tathā upaparikkhatha yathayidaṁ adhikaraṇaṁ na <note n="1">Ma. nakāro natthi.</note> khippameva
vūpasammeyyāti. Tassa kho evaṁ <pb ed="P" n="1.444" set="M"/>bhaddāli bhikkhuno bhikkhū tathā
tathā upaparikkhanti yathayidaṁ adhikaraṇaṁ na khippameva vūpasammati.
Idha pana bhaddāli ekacco bhikkhu adhiccāpattiko hoti anāpattibahulo
so bhikkhūhi vuccamāno nāññenaññaṁ paṭicarati na
bahiddhā kathaṁ apanāmeti na kopañca dosañca appaccayañca
pātukaroti sammā vattati lomaṁ pāteti nitthāraṁ vattati yena
saṅgho attamano hoti taṁ karomīti āha. Tatra bhaddāli
bhikkhūnaṁ evaṁ hoti ayaṁ kho āvuso bhikkhu adhiccāpattiko
anāpattibahulo so bhikkhūhi vuccamāno nāññenaññaṁ paṭicarati
na bahiddhā kathaṁ apanāmeti na kopañca dosañca appaccayañca
pātukaroti sammā vattati lomaṁ pāteti nitthāraṁ vattati yena
saṅgho attamano hoti taṁ karomīti āha sādhu vatāyasmanto
imassa bhikkhuno tathā tathā upaparikkhatha yathayidaṁ adhikaraṇaṁ khippameva
vūpasammeyyāti. Tassa kho evaṁ bhaddāli bhikkhuno bhikkhū tathā
tathā upaparikkhanti yathayidaṁ adhikaraṇaṁ khippameva vūpasammati.
<pb n="2.174"/>
<p n="171"/>Idha bhaddāli ekacco bhikkhu saddhāmattakena vahati
pemamattakena. Tatra bhaddāli bhikkhūnaṁ evaṁ hoti ayaṁ kho
āvuso bhikkhu saddhāmattakena vahati pemamattakena sace mayaṁ imaṁ
bhikkhuṁ pavayha pavayha kāraṇaṁ kāressāma <note n="1">Po. Ma. Yu. karissāma.</note> mā yampissa taṁ
saddhāmattakaṁ pemamattakaṁ tamhāpi parihāyīti. Seyyathāpi bhaddāli
purisassa ekaṁ cakkhuṁ <note n="2">Po. ekacakkhu.</note> tassa mittāmaccā ñātisālohitā taṁ ekaṁ
cakkhuṁ rakkheyyuṁ mā yampissa taṁ ekaṁ cakkhuṁ tamhāpi parihāyīti
evameva <note n="3">Ma. evamevaṁ. </note> kho <note n="4">Ma. khoti saddo natthi.</note> bhaddāli idhekacco bhikkhu saddhāmattakena vahati
pemamattakena. Tatra bhaddāli bhikkhūnaṁ evaṁ hoti ayaṁ kho
āvuso bhikkhu saddhāmattakena vahati pemamattakena sace <note n="5">Po. sabbe. </note> mayaṁ
imaṁ bhikkhuṁ pavayha pavayha kāraṇaṁ kāressāma <note n="6">Po. Ma. Yu. karissāma.</note> mā yampissa taṁ
saddhāmattakaṁ pemamattakaṁ tamhāpi parihāyīti. Ayaṁ kho <note n="7">Ma. khoti saddo natthi.</note> bhaddāli
hetu ayaṁ paccayo yenamidhekaccaṁ <note n="8">Ma. yenamidhekacce bhikkhū tathā tathā pasayha pasuyha kāraṇaṁ  karontīti.</note> bhikkhuṁ pavayha pavayha kāraṇaṁ
kārenti ayaṁ pana bhaddāli hetu ayaṁ paccayo yenamidhekaccaṁ bhikkhuṁ
na tathā pavayha pavayha kāraṇaṁ kārentīti <pb ed="P" n="1.445" set="M"/><note n="9">Po. yenapi idhekacce bhikkhū tathā pavayha kāraṇaṁ kārentīti.</note>. Ko nu kho bhante
hetu ko paccayo yena pubbe appatarāni ceva sikkhāpadāni
ahesuṁ bahutarā ca bhikkhū aññāya saṇṭhahiṁsu ko pana bhante
hetu ko paccayo yenetarahi bahutarāni ceva sikkhāpadāni ahesuṁ
appatarā ca bhikkhū aññāya saṇṭhahantīti.
<p n="172"/>Evañhetaṁ bhaddāli hoti sattesu hāyamānesu
<pb n="2.175"/>
Saddhamme antaradhāyamāne bahutarāni ceva sikkhāpadāni honti
appatarā ca bhikkhū aññāya saṇṭhahanti. Na tāva bhaddāli
satthā sāvakānaṁ sikkhāpadaṁ paññāpeti yāva na idhekacce
āsavaṭṭhānīyā dhammā saṅghe pātubhavanti. Yato ca kho bhaddāli
idhekacce āsavaṭṭhānīyā dhammā saṅghe pātubhavanti atha satthā
sāvakānaṁ sikkhāpadaṁ paññāpeti tesaṁyeva āsavaṭṭhānīyānaṁ dhammānaṁ
paṭighātāya. Na tāva bhaddāli idhekacce āsavaṭṭhānīyā dhammā
saṅghe pātubhavanti yāva na saṅgho mahattaṁ patto hoti.
Yato ca kho bhaddāli saṅgho mahattaṁ patto <note n="1">Ma. pattoti dissati. hotīti na dissati.</note> hoti atha idhekacce
āsavaṭṭhānīyā dhammā saṅghe pātubhavanti atha satthā sāvakānaṁ
sikkhāpadaṁ paññāpeti tesaṁyeva āsavaṭṭhānīyānaṁ dhammānaṁ paṭighātāya.
Na tāva bhaddāli idhekacce āsavaṭṭhānīyā dhammā
saṅghe pātubhavanti yāva na saṅgho lābhaggaṁ patto hoti ... Yasaggaṁ
patto hoti ... Bāhusaccaṁ patto hoti ... Rattaññutaṁ patto hoti.
Yato ca kho bhaddāli saṅgho rattaññutaṁ patto hoti atha
idhekacce āsavaṭṭhānīyā dhammā saṅghe pātubhavanti atha satthā
sāvakānaṁ sikkhāpadaṁ paññāpeti tesaṁyeva āsavaṭṭhānīyānaṁ dhammānaṁ
paṭighātāya.
<p n="173"/>Appakā kho tumhe bhaddāli tena samayena ahuvattha
yadā vo ahaṁ ājānīyasusūpamaṁ dhammapariyāyaṁ desesiṁ taṁ sarasi
<pb n="2.176"/>
Tvaṁ <note n="1">Ma. ayaṁ pāṭho natthi.</note> bhaddālīti. No hetaṁ bhante. Tatra bhaddāli kiṁ <note n="2">Ma. Yu. kaṁ.</note> hetuṁ
paccesīti. So hi nūnāhaṁ bhante dīgharattaṁ satthu sāsane
sikkhāya aparipūrakārī ahosinti. Na kho bhaddāli eseva hetu
esa paccayo apica me tvaṁ bhaddāli dīgharattaṁ cetasā ceto
paricca vidito navāyaṁ <note n="3">Ma. na cāyaṁ.</note> moghapuriso mayā dhamme desiyamāne aṭṭhikatvā
manasikatvā sabbacetaso samannāharitvā ohitasoto dhammaṁ
suṇātīti apica te ahaṁ bhaddāli <pb ed="P" n="1.446" set="M"/>ājānīyasusūpamaṁ dhammapariyāyaṁ
desissāmi taṁ suṇāhi sādhukaṁ manasikarohi bhāsissāmīti. Evaṁ
bhanteti kho āyasmā bhaddāli bhagavato paccassosi.
<p n="174"/>Bhagavā etadavoca seyyathāpi bhaddāli dakkho assadamako
bhadraṁ assājānīyaṁ labhitvā paṭhameneva mukhādhāne kāraṇaṁ
kāreti. Tassa mukhādhāne kāraṇaṁ kāriyamānassa hontiyeva
visūkāyitāni visevitāni vipphanditāni kānici kānici yathātaṁ akāritapubbaṁ
kāraṇaṁ kāriyamānassa. So abhiṇhakāraṇā anupubbakāraṇā
tasmiṁ ṭhāne parinibbāyati. Yato kho bhaddāli bhadro
assājānīyo abhiṇhakāraṇā anupubbakāraṇā tasmiṁ ṭhāne parinibbuto
hoti tamenaṁ assadamako uttariṁ kāraṇaṁ kāreti
yugādhāne. Tassa yugādhāne kāraṇaṁ kāriyamānassa hontiyeva
visūkāyitāni visevitāni vipphanditāni kānici kānici yathātaṁ akāritapubbaṁ
kāraṇaṁ kāriyamānassa. So abhiṇhakāraṇā anupubbakāraṇā
<pb n="2.177"/>
Tasmiṁ ṭhāne parinibbāyati. Yato kho bhaddāli bhadro assājānīyo
abhiṇhakāraṇā anupubbakāraṇā tasmiṁ ṭhāne parinibbuto hoti
tamenaṁ assadamako uttariṁ kāraṇaṁ kāreti anukkame maṇḍale
khurakāse <note n="1">Yu. khurakāye.</note> dhāve varatthe rājaguṇe rājavaṁse uttame jave uttame
haye uttame sākhalye. Tassa uttame jave uttame haye
uttame sākhalye kāraṇaṁ kāriyamānassa hontiyeva visūkāyitāni
visevitāni vipphanditāni kānici kānici yathātaṁ akāritapubbaṁ kāraṇaṁ
kāriyamānassa. So abhiṇhakāraṇā anupubbakāraṇā tasmiṁ ṭhāne
parinibbāyati. Yato <note n="2">Yu. etthantare casaddo atthi.</note> kho bhaddāli bhadro assājānīyo abhiṇhakāraṇā
anupubbakāraṇā tasmiṁ ṭhāne parinibbuto hoti tamenaṁ
assadamako uttariṁ vaṇṇiyaṁ ca baliyaṁ <note n="3">Ma. pāniyañca. </note> ca anuppavecchati. Imehi
kho bhaddāli dasahaṅgehi samannāgato bhadro assājānīyo rājāraho
hoti rājabhoggo rañño aṅgantveva <note n="4">Yu. <pb ed="P" n="1.447" set="M"/>aṅganteva.</note> saṅkhyaṁ gacchati evameva
kho bhaddāli dasahi dhammehi samannāgato bhikkhu āhuneyyo hoti
pāhuneyyo dakkhiṇeyyo añjalikaraṇīyo anuttaraṁ puññakkhettaṁ
lokassāti <note n="5">Ma. Yu. itisaddo natthi.</note> katamehi dasahi idha bhaddāli bhikkhu asekhāya
sammādiṭṭhiyā samannāgato hoti asekhena sammāsaṅkappena
samannāgato hoti asekhāya sammāvācāya samannāgato hoti
asekhena sammākammantena samannāgato hoti asekhena sammāājīvena
samannāgato hoti asekhena sammāvāyāmena samannāgato
<pb n="2.178"/>
Hoti asekhāya sammāsatiyā samannāgato hoti asekhena sammāsamādhinā
samannāgato hoti asekhena sammāñāṇena samannāgato
hoti asekhāya sammāvimuttiyā samannāgato hoti imehi kho
bhaddāli dasahi dhammehi samannāgato bhikkhu āhuneyyo hoti
pāhuneyyo dakkhiṇeyyo añjalikaraṇīyo anuttaraṁ puññakkhettaṁ
lokassāti.
Idamavoca bhagavā attamano āyasmā bhaddāli bhagavato
bhāsitaṁ abhinandīti.
Bhaddālisuttaṁ niṭṭhitaṁ pañcamaṁ.
</xml>