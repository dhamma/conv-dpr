<xml src="m127.xml">
<pgroup id="m127"/>
<readunit id="m127">7. anuruddhasuttaṃ</readunit>
<pb n="3.284"/>
Anuruddhasuttaṁ
<p n="420"/>Evamme sutaṁ ekaṁ samayaṁ bhagavā sāvatthiyaṁ viharati
jetavane anāthapiṇḍikassa ārāme. Atha kho pañcakaṅgo thapati
aññataraṁ purisaṁ āmantesi ehi tvaṁ ambho purisa yenāyasmā
anuruddho <pb ed="P" n="3.145" set="M"/>tenupasaṅkama upasaṅkamitvā mama vacanena āyasmato
anuruddhassa pāde sirasā vandāhi <note n="1">Yu. etthantare evañca vadehīti dissati.</note> pañcakaṅgo bhante thapati
āyasmato anuruddhassa pāde sirasā vandatīti evañca vadehi
adhivāsetu kira bhante āyasmā anuruddho pañcakaṅgassa thapatissa
svātanāya attacatuttho bhattaṁ yena ca kira bhante āyasmā
anuruddho pagevataraṁ āgaccheyya pañcakaṅgo bhante <note n="2">Yu. bhanteti natthi.</note> thapati bahukicco
bahukaraṇīyo rājakaraṇīyenāti. Evaṁ bhanteti kho so puriso
pañcakaṅgassa thapatissa paṭissutvā yenāyasmā anuruddho tenupasaṅkami
upasaṅkamitvā āyasmantaṁ anuruddhaṁ abhivādetvā ekamantaṁ nisīdi.
Ekamantaṁ nisinno kho so puriso āyasmantaṁ anuruddhaṁ etadavoca
pañcakaṅgo bhante thapati āyasmato anuruddhassa pāde sirasā
vandati evañca vadeti adhivāsetu kira bhante āyasmā anuruddho
pañcakaṅgassa thapatissa svātanāya attacatuttho bhattaṁ yena ca
kira bhante āyasmā anuruddho pagevataraṁ āgaccheyya pañcakaṅgo
bhante thapati bahukicco bahukaraṇīyo rājakaraṇīyenāti. Adhivāsesi
<pb n="3.285"/>
Kho āyasmā anuruddho tuṇhībhāvena.
<p n="421"/>Atha kho āyasmā anuruddho tassā rattiyā accayena
pubbaṇhasamayaṁ nivāsetvā pattacīvaramādāya yena pañcakaṅgassa
thapatissa nivesanaṁ tenupasaṅkami upasaṅkamitvā paññatte āsane
nisīdi. Atha kho pañcakaṅgo thapati āyasmantaṁ anuruddhaṁ paṇītena
khādanīyena bhojanīyena sahatthā santappesi sampavāresi. Atha kho
pañcakaṅgo thapati āyasmantaṁ anuruddhaṁ bhuttāviṁ onītapattapāṇiṁ
aññataraṁ nīcaṁ āsanaṁ gahetvā ekamanataṁ nisīdi. Ekamantaṁ
nisinno kho pañcakaṅgo thapati āyasmantaṁ anuruddhaṁ etadavoca
idha maṁ <note n="1">Yu. ayaṁ pāṭho natthi.</note> bhante therā bhikkhū upasaṅkamitvā evamāhaṁsu appamāṇaṁ
gahapati cetovimuttiṁ bhāvehīti ekacce therā evamāhaṁsu mahaggataṁ
gahapati cetovimuttiṁ bhāvehīti yā cāyaṁ bhante appamāṇā
cetovimutti yā ca mahaggatā cetovimutti ime dhammā nānatthā ceva
nānābyañjanā ca udāhu ekatthā byañjanameva nānanti. Tenahi
gahapati taññevettha paṭibhātu apaṇṇakante ito bhavissatīti.
Mayhaṁ kho bhante evaṁ hoti yā cāyaṁ appamāṇā cetovimutti
yā ca mahaggatā cetovimutti ime dhammā ekatthā
byañjanameva nānanti.
<p n="422"/>Yā cāyaṁ gahapati appamāṇā cetovimutti yā ca
mahaggatā cetovimutti ime dhammā nānatthā ceva nānābyañjanā
<pb n="3.286"/>
Ca tadimināpetaṁ gahapati pariyāyena veditabbaṁ yathā panime <note n="1">Ma. Yu. panasaddo natthi.</note> dhammā
nānatthā ceva nānābyañjanā ca. Katamā ca gahapati appamāṇā
cetovimutti. Idha gahapati bhikkhu mettāsahagatena cetasā ekaṁ
disaṁ pharitvā viharati tathā dutiyaṁ tathā tatiyaṁ tathā catutthaṁ iti
uddhamadho tiriyaṁ sabbadhi sabbattatāya sabbāvantaṁ lokaṁ mettāsahagatena
cetasā vipulena mahaggatena appamāṇena averena abyāpajjhena
pharitvā viharati. Karuṇāsahagatena cetasā ... Muditāsahagatena
cetasā ... Upekkhāsahagatena cetasā ekaṁ disaṁ pharitvā
viharati tathā dutiyaṁ tathā tatiyaṁ tathā catutthaṁ iti uddhamadho
tiriyaṁ sabbadhi sabbattatāya sabbāvantaṁ lokaṁ upekkhāsahagatena
cetasā vipulena mahaggatena appamāṇena averena abyāpajjhena
pharitvā viharati ayaṁ vuccati gahapati appamāṇā cetovimutti.
<p n="423"/>Katamā ca <note n="2">Yu. casaddo natthi.</note> gahapati mahaggatā cetovimutti. Idha
gahapati bhikkhu yāvatā ekaṁ rukkhamūlaṁ mahaggatanti pharitvā
adhimuccitvā viharati ayaṁ vuccati gahapati mahaggatā cetovimutti.
Idha pana gahapati bhikkhu yāvatā dve vā tīṇi vā rukkhamūlāni
mahaggatanti pharitvā adhimuccitvā viharati ayaṁ <note n="3">Ma. Yu. ayampi.</note> vuccati gahapati
mahaggatā cetovimutti. Idha gahapati bhikkhu yāvatā ekaṁ gāmakkhettaṁ
mahaggatanti pharitvā adhimuccitvā viharati ayaṁ <pb ed="P" n="3.147" set="M"/>vuccati
gahapati mahaggatā cetovimutti. Idha pana gahapati bhikkhu yāvatā
<pb n="3.287"/>
Dve vā tīṇi vā gāmakkhettāni mahaggatanti pharitvā adhimuccitvā
viharati ayaṁ vuccati gahapati mahaggatā cetovimutti. Idha gahapati
bhikkhu yāvatā ekaṁ mahārajjaṁ mahaggatanti pharitvā adhimuccitvā
viharati ayaṁ vuccati gahapati mahaggatā cetovimutti. Idha pana
gahapati bhikkhu yāvatā dve vā tīṇi vā mahārajjāni mahaggatanti
pharitvā adhimuccitvā viharati ayaṁ vuccati gahapati mahaggatā
cetovimutti. Idha pana gahapati bhikkhu yāvatā samuddapariyantaṁ
paṭhaviṁ mahaggatanti pharitvā adhimuccitvā viharati ayaṁ vuccati
gahapati mahaggatā cetovimutti. Iminā kho etaṁ gahapati
pariyāyena veditabbaṁ yathā panime dhammā nānatthā ceva
nānābyañjanā ca.
<p n="424"/>Catasso kho imā gahapati bhavūpapattiyo. Katamā
catasso. Idha gahapati ekacco parittābhāni <note n="1">Ma. Yu. parittābhāti.</note> pharitvā adhimuccitvā
viharati. So kāyassa bhedā parammaraṇā parittābhānaṁ devānaṁ
sahabyataṁ upapajjati. Idha pana gahapati ekacco appamāṇābhāni <note n="2">Po. Ma. Yu. appamāṇābhāti. </note>
pharitvā adhimuccitvā viharati. So kāyassa bhedā parammaraṇā
appamāṇābhānaṁ devānaṁ sahabyataṁ upapajjati. Idha gahapati
ekacco saṅkiliṭṭhābhāni <note n="3">Po. Ma. Yu. saṅkiliṭṭhābhāti.</note> pharitvā adhimuccitvā viharati. So
kāyassa bhedā parammaraṇā saṅkiliṭṭhābhānaṁ devānaṁ sahabyataṁ
upapajjati. Idha pana gahapati ekacco parisuddhābhāni <note n="4">po Ma. Yu. parisuddhābhāti.</note> pharitvā
<pb n="3.288"/>
Adhimuccitvā viharati. So kāyassa bhedā parammaraṇā parisuddhābhānaṁ
devānaṁ sahabyataṁ upapajjati. Imā kho gahapati catasso
bhavūpapattiyo.
<p n="425"/>Hoti kho so gahapati samayo yā tā devatā ekajjhaṁ
sannipatanti tāsaṁ ekajjhaṁ sannipatitānaṁ vaṇṇanānattaṁ hi kho
paññāyati no ca ābhānānattaṁ. Seyyathāpi gahapati puriso
sambahulāni telappadīpāni ekaṁ gharaṁ paveseyya tesaṁ ekaṁ gharaṁ
pavesitānaṁ accinānattaṁ hi kho paññāyetha no ca ābhānānattaṁ
evameva kho <pb ed="P" n="3.148" set="M"/>gahapati hoti kho so samayo yā tā devatā
ekajjhaṁ sannipatanti tāsaṁ ekajjhaṁ sannipatitānaṁ vaṇṇanānattaṁ
hi kho paññāyati no ca ābhānānattaṁ.
<p n="426"/>Hoti kho so gahapati samayo yā tā devatā tato
vipakkamanti tāsaṁ tato vipakkamantīnaṁ vaṇṇanānattañceva paññāyati
ābhānānattañca. Seyyathāpi gahapati puriso tāni sambahulāni
telappadīpāni tamhā gharā nīhareyya tesaṁ tato nīharantānaṁ
accinānattañceva paññāyetha ābhānānattañca evameva kho
gahapati hoti kho so samayo yā tā devatā tato vipakkamanti
tāsaṁ tato vipakkamantīnaṁ vaṇṇanānattañceva paññāyati
ābhānānattañca.
<p n="427"/>Na kho gahapati tāsaṁ devatānaṁ evaṁ hoti idamhākaṁ
<pb n="3.289"/>
Niccanti vā dhuvanti vā sassatanti vā apica yattha yattheva tā
devatā abhinivisanti tattha tattheva tā devatā abhiramanti.
Seyyathāpi gahapati makkhikānaṁ kājena vā piṭakena vā hariyamānānaṁ
na evaṁ hoti idamhākaṁ niccanti vā dhuvanti vā sassatanti
vā apica yattha yattheva tā makkhikā abhinivisanti tattha tattheva
tā makkhikā abhiramanti evameva kho gahapati tāsaṁ devatānaṁ
na evaṁ hoti idamhākaṁ niccanti vā dhuvanti vā sassatanti
vā apica yattha yattheva tā devatā abhinivisanti tattha tattheva
tā devatā abhiramantīti.
<p n="428"/>Evaṁ vutte āyasmā abhiyo kaccāno āyasmantaṁ
anuruddhaṁ etadavoca sādhu bhante anuruddha atthi ca me ettha
uttariṁ paṭipucchitabbaṁ yā tā bhante devatā ābhā sabbā tā
parittābhā udāhu santetthekaccā devatā appamāṇābhāti.
Tadaṅgena kho āvuso kaccāna santetthekaccā devatā parittābhā
santi panetthekaccā devatā appamāṇābhāti. Ko nu kho bhante
anuruddha hetu <pb ed="P" n="3.149" set="M"/>ko paccayo yena tāsaṁ devatānaṁ ekaṁ devanikāyaṁ
upapannānaṁ santetthekaccā devatā parittābhā santi panetthekaccā
devatā appamāṇābhāti.
<p n="429"/>Tenahāvuso kaccāna taññevettha paṭipucchissāmi yathā
te khameyya tathā naṁ byākareyyāsi. Taṁ kiṁ maññasi āvuso
<pb n="3.290"/>
Kaccāna yvāyaṁ bhikkhu yāvatā ekaṁ rukkhamūlaṁ mahaggatanti pharitvā
adhimuccitvā viharati yo cāyaṁ bhikkhu yāvatā dve vā tīṇi
vā rukkhamūlāni mahaggatanti pharitvā adhimuccitvā viharati imāsaṁ
ubhinnaṁ cittabhāvanānaṁ katamā cittabhāvanā mahaggatatarāti. Yvāyaṁ
bhante bhikkhu yāvatā dve vā tīṇi vā rukkhamūlāni mahaggatanti
pharitvā adhimuccitvā viharati ayaṁ imāsaṁ ubhinnaṁ cittabhāvanānaṁ
mahaggatatarāti.
<p n="430"/>Taṁ kiṁ maññasi āvuso kaccāna yvāyaṁ bhikkhu yāvatā
dve vā tīṇi vā rukkhamūlāni mahaggatanti pharitvā adhimuccitvā
viharati yo cāyaṁ bhikkhu yāvatā ekaṁ gāmakkhettaṁ mahaggatanti
pharitvā adhimuccitvā viharati imāsaṁ ubhinnaṁ cittabhāvanānaṁ katamā
cittabhāvanā mahaggatatarāti. Yvāyaṁ bhante bhikkhu yāvatā ekaṁ
gāmakkhettaṁ mahaggatanti pharitvā adhimuccitvā viharati ayaṁ imāsaṁ
ubhinnaṁ cittabhāvanānaṁ mahaggatatarāti.
<p n="431"/>Taṁ kiṁ maññasi āvuso kaccāna yvāyaṁ bhikkhu yāvatā
ekaṁ gāmakkhettaṁ mahaggatanti pharitvā adhimuccitvā viharati yo
cāyaṁ bhikkhu yāvatā dve vā tīṇi vā gāmakkhettāni mahaggatanti
pharitvā adhimuccitvā viharati imāsaṁ ubhinnaṁ cittabhāvanānaṁ katamā
cittabhāvanā mahaggatatarāti. Yvāyaṁ bhante bhikkhu yāvatā dve
vā tīṇi vā gāmakkhettāni mahaggatanti pharitvā adhimuccitvā
<pb n="3.291"/>
Viharati ayaṁ imāsaṁ ubhinnaṁ cittabhāvanānaṁ mahaggatatarāti.
<p n="432"/>Taṁ kiṁ maññasi āvuso kaccāna yvāyaṁ <pb ed="P" n="3.150" set="M"/>bhikkhu yāvatā
dve vā tīṇi vā gāmakkhettāni mahaggatanti pharitvā adhimuccitvā
viharati yo cāyaṁ bhikkhu yāvatā ekaṁ mahārajjaṁ mahaggatanti
pharitvā adhimuccitvā viharati imāsaṁ ubhinnaṁ cittabhāvanānaṁ katamā
cittabhāvanā mahaggatatarāti. Yvāyaṁ bhante bhikkhu yāvatā ekaṁ
mahārajjaṁ mahaggatanti pharitvā adhimuccitvā viharati ayaṁ imāsaṁ
ubhinnaṁ cittabhāvanānaṁ mahaggatatarāti.
<p n="433"/>Taṁ kiṁ maññasi āvuso kaccāna yvāyaṁ bhikkhu yāvatā
ekaṁ mahārajjaṁ mahaggatanti pharitvā adhimuccitvā viharati yo
cāyaṁ bhikkhu yāvatā dve vā tīṇi vā mahārajjāni mahaggatanti
pharitvā adhimuccitvā viharati imāsaṁ ubhinnaṁ cittabhāvanānaṁ katamā
cittabhāvanā mahaggatatarāti. Yvāyaṁ bhante bhikkhu yāvatā dve
vā tīṇi vā mahārajjāni mahaggatanti pharitvā adhimuccitvā viharati
ayaṁ imāsaṁ ubhinnaṁ cittabhāvanānaṁ mahaggatatarāti.
<p n="434"/>Taṁ kiṁ maññasi āvuso kaccāna yvāyaṁ bhikkhu yāvatā
dve vā tīṇi vā mahārajjāni mahaggatanti pharitvā adhimuccitvā
viharati yo cāyaṁ bhikkhu yāvatā samuddapariyantaṁ paṭhaviṁ mahaggatanti
pharitvā adhimuccitvā viharati imāsaṁ ubhinnaṁ cittabhāvanānaṁ katamā
cittabhāvanā mahaggatatarāti. Yvāyaṁ bhante bhikkhu yāvatā
<pb n="3.292"/>
Samuddapariyantaṁ paṭhaviṁ mahaggatanti pharitvā adhimuccitvā viharati ayaṁ
imāsaṁ ubhinnaṁ cittabhāvanānaṁ mahaggatatarāti. Ayaṁ kho āvuso
kaccāna hetu ayaṁ paccayo yena tāsaṁ devatānaṁ ekaṁ devanikāyaṁ
upapannānaṁ santetthekaccā devatā parittābhā santi panetthekaccā
devatā appamāṇābhāti.
<p n="435"/>Sādhu bhante anuruddha atthi ca me ettha uttariṁ
paṭipucchitabbaṁ yāvatā bhante devatā <pb ed="P" n="3.151" set="M"/>ābhā sabbā tā saṅkiliṭṭhābhā
udāhu santetthekaccā devatā parisuddhābhāti. Tadaṅgena kho
āvuso kaccāna santetthekaccā devatā saṅkiliṭṭhābhā santi
panetthekaccā devatā parisuddhābhāti. Ko nu kho bhante anuruddha
hetu ko paccayo yena tāsaṁ devatānaṁ ekaṁ devanikāyaṁ upapannānaṁ
santetthekaccā devatā saṅkiliṭṭhābhā santi panetthekaccā devatā
parisuddhābhāti.
<p n="436"/>Tenahāvuso kaccāna upamante karissāmi upamāyapidhekacce
viññū purisā bhāsitassa atthaṁ ājānanti. Seyyathāpi
āvuso kaccāna telappadīpassa jhāyato telampi aparisuddhaṁ vaṭṭipi
aparisuddhā. So telassapi aparisuddhattā vaṭṭiyāpi aparisuddhattā
andhandhaṁ viya jhāyati evameva kho āvuso kaccāna idhekacco
bhikkhu saṅkiliṭṭhābhāni pharitvā adhimuccitvā viharati. Tassa
kāyaduṭṭhullampi na supaṭippassaddhaṁ hoti thīnamiddhampi na susamūhataṁ
<pb n="3.293"/>
Hoti uddhaccakukkuccampi na supaṭivinītaṁ hoti. So kāyaduṭṭhullassapi
na supaṭippassaddhattā thīnamiddhassapi na susamūhatattā uddhaccakukkuccassapi
na supaṭivinītattā andhandhaṁ viya jhāyati. So kāyassa
bhedā parammaraṇā saṅkiliṭṭhābhānaṁ devānaṁ sahabyataṁ upapajjati.
Seyyathāpi āvuso kaccāna telappadīpassa jhāyato telampi parisuddhaṁ
vaṭṭipi parisuddhā. So telassapi parisuddhattā vaṭṭiyāpi parisuddhattā
na andhandhaṁ viya jhāyati evameva kho āvuso kaccāna idhekacco
bhikkhu parisuddhābhāni pharitvā adhimuccitvā viharati. Tassa
kāyaduṭṭhullampi supaṭippassaddhaṁ hoti thīnamiddhampi susamūhataṁ hoti
uddhaccakukkuccampi supaṭivinītaṁ hoti. So kāyaduṭṭhullassapi
supaṭippassaddhattā thīnamiddhassapi susamūhatattā uddhaccakukkuccassapi
supaṭivinītattā na andhandhaṁ viya jhāyati. <pb ed="P" n="3.152" set="M"/>So kāyassa bhedā
parammaraṇā parisuddhābhānaṁ devānaṁ sahabyataṁ upapajjati. Ayaṁ kho
āvuso kaccāna hetu ayaṁ paccayo yena tāsaṁ devatānaṁ ekaṁ
devanikāyaṁ upapannānaṁ santetthekaccā devatā saṅkiliṭṭhābhā
santetthekaccā devatā parisuddhābhāti.
<p n="437"/>Evaṁ vutte āyasmā abhiyo kaccāno āyasmantaṁ
anuruddhaṁ etadavoca sādhu bhante anuruddha na bhante āyasmā
anuruddho evamāha evamme sutanti vā evaṁ arahati bhavitunti
vā atha ca pana bhante āyasmā anuruddho evampi tā
<pb n="3.294"/>
Devatā itipi tā devatātveva bhāsati tassa mayhaṁ bhante evaṁ
hoti addhā āyasmatā anuruddhena tāhi devatāhi saddhiṁ sannivutthapubbañceva
sallapitapubbañca sākacchā ca samāpajjitapubbāti.
Addhā kho ayaṁ āvuso kaccāna āsajja upanīyavācā bhāsitā
apica te ahaṁ byākarissāmi dīgharattaṁ kho me āvuso kaccāna
tāhi devatāhi saddhiṁ sannivutthapubbañca sallapitapubbañca sākacchā
ca samāpajjitapubbāti.
<p n="438"/>Evaṁ vutte āyasmā abhiyo kaccāno pañcakaṅgaṁ
thapatiṁ etadavoca lābhā te gahapati suladdhaṁ te gahapati yaṁ
tvañceva taṁ kaṅkhādhammaṁ pahāsi yampimaṁ dhammapariyāyaṁ alatthamhā
savanāyāti.
Anuruddhasuttaṁ niṭṭhitaṁ sattamaṁ.
</xml>