<xml src="m149.xml">
<pgroup id="m149"/>
<readunit id="m149">7. mahāsaḷāyatanikasuttaṃ</readunit>
<pb n="3.521"/>
Saḷāyatanavibhaṅgasuttaṁ <note n="1">Ma. Yu. mahāsaḷāyatanikasuttaṁ.</note>
<p n="825"/>Evamme sutaṁ ekaṁ samayaṁ bhagavā sāvatthiyaṁ viharati
jetavane anāthapiṇḍikassa ārāme. Tatra kho bhagavā bhikkhū
āmantesi bhikkhavoti. Bhadanteti te bhikkhū bhagavato paccassosuṁ.
Bhagavā etadavoca mahāsaḷāyatanikaṁ vo bhikkhave desissāmi taṁ
suṇātha sādhukaṁ manasikarotha bhāsissāmīti. Evambhanteti kho te
bhikkhū bhagavato paccassosuṁ.
<p n="826"/>Bhagavā etadavoca cakkhuṁ bhikkhave ajānaṁ apassaṁ
yathābhūtaṁ rūpe ajānaṁ apassaṁ yathābhūtaṁ cakkhuviññāṇaṁ ajānaṁ apassaṁ
yathābhūtaṁ cakkhusamphassaṁ ajānaṁ apassaṁ yathābhūtaṁ yamidaṁ <note n="2">Yu. yampidaṁ. evaṁ sabbattha ñātabbaṁ.</note> cakkhusamphassapaccayā
uppajjati vedayitaṁ sukhaṁ vā dukkhaṁ vā adukkhamasukhaṁ vā
tampi ajānaṁ apassaṁ yathābhūtaṁ cakkhusmiṁ sārajjati rūpesu sārajjati
cakkhuviññāṇe sārajjati cakkhusamphasse sārajjati yamidaṁ
cakkhusamphassapaccayā uppajjati vedayitaṁ sukhaṁ vā dukkhaṁ vā
adukkhamasukhaṁ vā tasmiṁpi sārajjati. Tassa sārattassa saṁyuttassa
sammūḷhassa assādānupassino viharato āyatiṁ pañcupādānakkhandhā
upacayaṁ <pb ed="P" n="3.288" set="M"/>gacchanti. Taṇhā cassa ponobbhavikā nandirāgasahagatā
tatratatrābhinandinī sā cassa pavaḍḍhati. Tassa kāyikāpi darathā
pavaḍḍhanti cetasikāpi darathā pavaḍḍhanti kāyikāpi santāpā
<pb n="3.522"/>
Pavaḍḍhanti cetasikāpi santāpā pavaḍḍhanti kāyikāpi pariḷāhā
pavaḍḍhanti cetasikāpi pariḷāhā pavaḍḍhanti. So kāyikadukkhampi
cetodukkhampi paṭisaṁvedeti.
<p n="827"/>Sotaṁ bhikkhave ajānaṁ apassaṁ yathābhūtaṁ ... Ghānaṁ bhikkhave
ajānaṁ apassaṁ yathābhūtaṁ ... Jivhaṁ bhikkhave ajānaṁ apassaṁ yathābhūtaṁ ...
Kāyaṁ bhikkhave ajānaṁ apassaṁ yathābhūtaṁ ... Manaṁ bhikkhave ajānaṁ apassaṁ
yathābhūtaṁ dhamme <note n="1">Po. Ma. Yu. etthantare bhikkhaveti dissati.</note> ajānaṁ apassaṁ yathābhūtaṁ manoviññāṇaṁ <note n="2">Ma. etthantare  bhikkhaveti dissati.</note> apassaṁ
yathābhūtaṁ manosamphassaṁ <note n="3">Ma. etthantare  bhikkhaveti dissati.</note> ajānaṁ apassaṁ yathābhūtaṁ yamidaṁ
manosamphassapaccayā uppajjati vedayitaṁ sukhaṁ vā dukkhaṁ vā adukkhamasukhaṁ vā
tampi ajānaṁ apassaṁ yathābhūtaṁ manasmiṁ sārajjati dhammesu sārajjati
manoviññāṇe sārajjati manosamphasse sārajjati yamidaṁ
manosamphassapaccayā uppajjati vedayitaṁ sukhaṁ vā dukkhaṁ vā
adukkhamasukhaṁ vā tasmiṁpi sārajjati. Tassa sārattassa saṁyuttassa
sammūḷhassa assādānupassino viharato āyatiṁ pañcupādānakkhandhā
upacayaṁ gacchanti. Taṇhā cassa ponobbhavikā nandirāgasahagatā
tatratatrābhinandinī sā cassa pavaḍḍhati. Tassa kāyikāpi darathā
pavaḍḍhanti cetasikāpi darathā pavaḍḍhanti kāyikāpi santāpā
pavaḍḍhanti cetasikāpi santāpā pavaḍḍhanti kāyikāpi pariḷāhā
pavaḍḍhanti cetasikāpi pariḷāhā pavaḍḍhanti. So kāyikadukkhampi
cetodukkhampi paṭisaṁvedeti.
<pb n="3.523"/>
<p n="828"/>Cakkhuñca kho bhikkhave jānaṁ passaṁ yathābhūtaṁ rūpe jānaṁ
passaṁ yathābhūtaṁ cakkhuviññāṇaṁ jānaṁ passaṁ yathābhūtaṁ cakkhusamphassaṁ
jānaṁ passaṁ yathābhūtaṁ yamidaṁ cakkhusamphassapaccayā uppajjati vedayitaṁ
sukhaṁ vā dukkhaṁ vā adukkhamasukhaṁ vā tampi jānaṁ passaṁ yathābhūtaṁ
cakkhusmiṁ na sārajjati rūpesu na sārajjati cakkhuviññāṇe na sārajjati
cakkhusamphasse na sārajjati yamidaṁ cakkhusamphassapaccayā uppajjati
vedayitaṁ sukhaṁ vā dukkhaṁ vā adukkhamasukhaṁ vā tasmiṁpi na sārajjati.
Tassa asārattassa asaṁyuttassa asammūḷhassa ādīnavānupassino
viharato āyatiṁ pañcupādānakkhandhā apacayaṁ gacchanti. Taṇhā
cassa ponobbhavikā nandirāgasahagatā tatratatrābhinandinī sā cassa
pahīyati. <pb ed="P" n="3.289" set="M"/>Tassa kāyikāpi darathā pahīyanti cetasikāpi darathā pahīyanti
kāyikāpi santāpā pahīyanti cetasikāpi santāpā pahīyanti kāyikāpi
pariḷāhā pahīyanti cetasikāpi pariḷāhā pahīyanti. So
kāyikasukhampi cetosukhampi paṭisaṁvedeti. Yā tathābhūtassa <note n="1">Yu. yathābhūtassa. evaṁ sabbattha ñātabbaṁ.</note> hoti diṭṭhi
sāssa hoti sammādiṭṭhi yo tathābhūtassa saṅkappo svāssa
hoti sammāsaṅkappo yo tathābhūtassa vāyāmo svāssa hoti
sammāvāyāmo yā tathābhūtassa sati sāssa hoti sammāsati
yo tathābhūtassa <note n="1">Yu. yathābhūtassa. evaṁ sabbattha ñātabbaṁ.</note> samādhi svāssa hoti sammāsamādhi. Pubbeva
kho panassa kāyakammaṁ vacīkammaṁ ājīvo suparisuddho hoti.
Evamassāyaṁ ariyo aṭṭhaṅgiko maggo bhāvanāpāripūriṁ gacchati.
<pb n="3.524"/>
<p n="829"/>Tassa evaṁ imaṁ ariyaṁ aṭṭhaṅgikaṁ maggaṁ bhāvayato
cattāropi satipaṭṭhānā bhāvanāpāripūriṁ gacchanti cattāropi
sammappadhānā bhāvanāpāripūriṁ gacchanti cattāropi iddhipādā
bhāvanāpāripūriṁ gacchanti pañcapi indriyāni bhāvanāpāripūriṁ gacchanti
pañcapi balāni bhāvanāpāripūriṁ gacchanti sattapi bojjhaṅgā bhāvanāparipūriṁ
gacchanti. Tassime dve dhammā yuganaddhā <note n="1">Ma. Yu. yuganandhā.</note> vattanti samatho ca
vipassanā ca. So ye dhammā abhiññā pariññeyyā te dhamme
abhiññā parijānāti ye dhammā abhiññā pahātabbā te dhamme
abhiññā pajahati ye dhammā abhiññā bhāvetabbā te dhamme
abhiññā bhāveti ye dhammā abhiññā sacchikātabbā te dhamme
abhiññā sacchikaroti. Katame ca bhikkhave dhammā abhiññā pariññeyyā
pañcupādānakkhandhātissa vacanīyaṁ seyyathīdaṁ rūpūpādānakkhandho
vedanūpādānakkhandho saññūpādānakkhandho saṅkhārūpādānakkhandho
viññāṇūpādānakkhandho ime dhammā abhiññā pariññeyyā. Katame
ca bhikkhave dhammā abhiññā pahātabbā avijjā ca bhavataṇhā ca
ime dhammā <pb ed="P" n="3.290" set="M"/>abhiññā pahātabbā. Katame ca bhikkhave dhammā
abhiññā bhāvetabbā samatho ca vipassanā ca ime dhammā abhiññā
bhāvetabbā. Katame ca bhikkhave dhammā abhiññā sacchikātabbā
vijjā ca vimutti ca ime dhammā abhiññā sacchikātabbā.
<p n="830"/>Sotaṁ bhikkhave jānaṁ passaṁ yathābhūtaṁ ... Ghānaṁ bhikkhave
<pb n="3.525"/>
Jānaṁ passaṁ yathābhūtaṁ ... Jivhaṁ bhikkhave jānaṁ passaṁ yathābhūtaṁ ...
Kāyaṁ bhikkhave jānaṁ passaṁ yathābhūtaṁ ... Manaṁ bhikkhave jānaṁ passaṁ
yathābhūtaṁ dhamme <note n="1">Yu. etthantare bhikkhaveti dissati.</note> jānaṁ passaṁ yathābhūtaṁ manoviññāṇaṁ <note n="2">Yu. etthantare bhikkhaveti dissati.</note> jānaṁ passaṁ
yathābhūtaṁ manosamphassaṁ <note n="3">Yu. etthantare bhikkhaveti dissati.</note> jānaṁ passaṁ yathābhūtaṁ yamidaṁ manosamphassapaccayā
uppajjati vedayitaṁ sukhaṁ vā dukkhaṁ vā adukkhamasukhaṁ vā
tampi jānaṁ passaṁ yathābhūtaṁ manasmiṁ na sārajjati dhammesu na sārajjati
manoviññāṇe na sārajjati manosamphasse na sārajjati yamidaṁ
manosamphassapaccayā uppajjati vedayitaṁ sukhaṁ vā dukkhaṁ vā
adukkhamasukhaṁ vā tasmiṁpi na sārajjati. Tassa asārattassa asaṁyuttassa
asammūḷhassa ādīnavānupassino viharato āyatiṁ pañcupādānakkhandhā
apacayaṁ gacchanti. Taṇhā cassa ponobbhavikā nandirāgasahagatā
tatratatrābhinandinī sā cassa pahīyati. Tassa kāyikāpi darathā
pahīyanti cetasikāpi darathā pahīyanti kāyikāpi santāpā pahīyanti
cetasikāpi santāpā pahīyanti kāyikāpi pariḷāhā pahīyanti cetasikāpi
pariḷāhā pahīyanti. So kāyikasukhampi cetosukhampi paṭisaṁvedeti.
Yā tathābhūtassa diṭṭhi sāssa hoti sammādiṭṭhi yo tathābhūtassa
saṅkappo svāssa hoti sammāsaṅkappo yo tathābhūtassa vāyāmo
svāssa hoti sammāvāyāmo yā tathābhūtassa sati sāssa hoti
sammāsati yo tathābhūtassa samādhi svāssa hoti sammāsamādhi.
Pubbeva kho panassa kāyakammaṁ vacīkammaṁ ājīvo suparisuddho hoti.
<pb n="3.526"/>
Evamassāyaṁ ariyo aṭṭhaṅgiko maggo bhāvanāpāripūriṁ gacchati.
<p n="831"/>Tassa evaṁ ariyaṁ aṭṭhaṅgikaṁ maggaṁ bhāvayato cattāropi
satipaṭṭhānā bhāvanāpāripūriṁ gacchanti cattāropi sammappadhānā
bhāvanāpāripūriṁ gacchanti cattāropi iddhipādā bhāvanāpāripūriṁ
gacchanti pañcapi indriyāni bhāvanāpāripūriṁ gacchanti pañcapi
balāni bhāvanāpāripūriṁ gacchanti sattapi bojjhaṅgā bhāvanāpāripūriṁ
gacchanti. Tassime dve dhammā yuganaddhā vattanti samatho ca
vipassanā ca. So ye dhammā abhiññā pariññeyyā te dhamme
abhiññā parijānāti ye dhammā abhiññā pahātabbā te dhamme
abhiññā pajahati ye dhammā abhiññā bhāvetabbā te dhamme
abhiññā bhāveti ye dhammā abhiññā sacchikātabbā te dhamme
sacchikaroti. Katame ca bhikkhave dhammā abhiññā pariññeyyā
pañcupādānakkhandhātissa vacanīyaṁ seyyathīdaṁ rūpūpādānakkhandho
vedanūpādānakkhandho saññūpādānakkhandho saṅkhārūpādānakkhandho
viññāṇūpādānakkhandho ime dhammā abhiññā pariññeyyā. Katame ca
bhikkhave dhammā abhiññā pahātabbā avijjā ca bhavataṇhā ca
ime dhammā abhiññā pahātabbā. Katame ca bhikkhave dhammā
abhiññā bhāvetabbā samatho ca vipassanā ca ime dhammā abhiññā
bhāvetabbā. Katame ca bhikkhave dhammā abhiññā sacchikātabbā
vijjā ca vimutti ca ime dhammā abhiññā sacchikātabbāti.
<pb n="3.527"/>
Idamavoca bhagavā attamanā te bhikkhū bhagavato bhāsitaṁ
abhinandunti.
Saḷāyatanavibhaṅgasuttaṁ niṭṭhitaṁ sattamaṁ.
</xml>