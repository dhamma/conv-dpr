<xml src="m145.xml">
<pgroup id="m145"/>
<readunit id="m145">3. puṇṇovādasuttaṃ</readunit>
<pb n="3.481"/>
Puṇṇovādasuttaṁ
<p n="754"/>Evamme sutaṁ ekaṁ samayaṁ bhagavā sāvatthiyaṁ viharati
jetavane anāthapiṇḍikassa ārāme. Atha kho āyasmā puṇṇo
sāyaṇhasamayaṁ paṭisallānā vuṭṭhito yena bhagavā tenupasaṅkami
upasaṅkamitvā bhagavantaṁ abhivādetvā ekamantaṁ nisīdi. Ekamantaṁ
nisinno kho āyasmā puṇṇo bhagavantaṁ etadavoca sādhu maṁ bhante
bhagavā saṅkhittena ovādena ovadatu yamahaṁ bhagavato dhammaṁ sutvā
eko vūpakaṭṭho appamatto ātāpī pahitatto vihareyyanti.
Tenahi puṇṇa suṇāhi sādhukaṁ manasikarohi bhāsissāmīti.
Evambhanteti kho so <note n="1">Ma. Yu. ayaṁ pāṭho natthi.</note> āyasmā puṇṇo bhagavato paccassosi.
<p n="755"/>Bhagavā etadavoca santi kho puṇṇa cakkhuviññeyyā
rūpā iṭṭhā kantā manāpā piyarūpā kāmūpasañhitā rajanīyā
tañce bhikkhu abhinandati abhivadati ajjhosāya tiṭṭhati tassa taṁ
abhinandato abhivadato ajjhosāya tiṭṭhato uppajjati nandi
nandisamudayā dukkhasamudayo puṇṇāti vadāmi. Santi kho puṇṇa
sotaviññeyyā saddā ... Ghānaviññeyyā gandhā ... Jivhāviññeyyā
rasā ... Kāyaviññeyyā phoṭṭhabbā ... Manoviññeyyā dhammā iṭṭhā
kantā manāpā piyarūpā kāmūpasañhitā rajanīyā tañce bhikkhu
abhinandati abhivadati ajjhosāya tiṭṭhati tassa taṁ abhinandato
<pb n="3.482"/>
Abhivadato ajjhosāya tiṭṭhato uppajjati nandi nandisamudayā
dukkhasamudayo puṇṇāti vadāmi.
<p n="756"/>Santi ca kho puṇṇa cakkhuviññeyyā rūpā iṭṭhā kantā
manāpā piyarūpā kāmūpasañhitā rajanīyā tañce bhikkhu nābhinandati
nābhivadati nājjhosāya tiṭṭhati tassa taṁ anabhinandato anabhivadato
anajjhosāya tiṭṭhato nandi nirujjhati nandinirodhā dukkhanirodho puṇṇāti
vadāmi. Santi kho puṇṇa sotaviññeyyā saddā ... Ghānaviññeyyā
gandhā ... Jivhāviññeyyā rasā ... Kāyaviññeyyā phoṭṭhabbā ...
Manoviññeyyā dhammā iṭṭhā kantā manāpā piyarūpā kāmūpasañhitā
rajanīyā tañce bhikkhu nābhinandati nābhivadati nājjhosāya tiṭṭhati
tassa taṁ anabhinandato anabhivadato anajjhosāya tiṭṭhato nandi
nirujjhati nandinirodhā dukkhanirodho puṇṇāti vadāmi. Iminā ca
tvaṁ puṇṇa mayā saṅkhittena ovādena ovadito katamasmiṁ janapade
viharissasīti. Imināhaṁ bhante bhagavatā saṅkhittena ovādena ovadito
atthi sunāparanto nāma janapado tatthāhaṁ viharissāmīti.
<p n="757"/>Caṇḍā kho puṇṇa sunāparantakā manussā pharusā kho
puṇṇa sunāparantakā manussā sace taṁ puṇṇa sunāparantakā
manussā akkosissanti paribhāsissanti tattha te puṇṇa kinti
bhavissatīti. Sace maṁ bhante sunāparantakā manussā akkosissanti
paribhāsissanti tattha me evaṁ bhavissati bhaddakā vatime
<pb n="3.483"/>
Sunāparantakā manussā subhaddakā vatime sunāparantakā manussā yaṁ
me nayime pāṇinā pahāraṁ dentīti evamettha bhagavā bhavissati
evamettha sugata bhavissatīti.
<p n="758"/>Sace pana te puṇṇa sunāparantakā manussā pāṇinā
pahāraṁ dassanti tattha pana te puṇṇa kinti bhavissatīti.
Sace me bhante sunāparantakā manussā pāṇinā pahāraṁ dassanti
tattha me evaṁ bhavissati bhaddakā vatime sunāparantakā manussā
subhaddakā vatime sunāparantakā manussā yaṁ me nayime leḍḍunā
pahāraṁ dentīti evamettha bhagavā bhavissati evamettha sugata
bhavissatīti.
<p n="759"/>Sace pana te puṇṇa sunāparantakā manussā leḍḍunā
pahāraṁ dassanti tattha pana te puṇṇa kinti bhavissatīti. Sace
me bhante sunāparantakā manussā leḍḍunā pahāraṁ dassanti tattha
me evaṁ bhavissati bhaddakā vatime sunāparantakā manussā subhaddakā
vatime <pb ed="P" n="3.269" set="M"/>sunāparantakā manussā yaṁ me nayime daṇḍena pahāraṁ
dentīti evamettha bhagavā bhavissati evamettha sugata bhavissatīti.
<p n="760"/>Sace pana te puṇṇa sunāparantakā manussā daṇḍena
pahāraṁ dassanti tattha pana te puṇṇa kinti bhavissatīti. Sace
me bhante sunāparantakā manussā daṇḍena pahāraṁ dassanti tattha
me evaṁ bhavissati bhaddakā vatime sunāparantakā manussā subhaddakā
<pb n="3.484"/>
Vatime sunāparantakā manussā yaṁ me nayime satthena pahāraṁ
dentīti evamettha bhagavā bhavissati evamettha sugata bhavissatīti.
<p n="761"/>Sace pana te puṇṇa sunāparantakā manussā satthena
pahāraṁ dassanti tattha pana te puṇṇa kinti bhavissatīti. Sace
me bhante sunāparantakā manussā satthena pahāraṁ dassanti tattha
me evaṁ bhavissati bhaddakā vatime sunāparantakā manussā subhaddakā
vatime sunāparantakā manussā yaṁ maṁ nayime tiṇhena satthena
jīvitā voropentīti evamettha bhagavā bhavissati evamettha sugata
bhavissatīti.
<p n="762"/>Sace pana taṁ puṇṇa sunāparantakā manussā tiṇhena
satthena jīvitā voropessanti tattha pana te puṇṇa kinti
bhavissatīti. Sace maṁ bhante sunāparantakā manussā tiṇhena
satthena jīvitā voropessanti tattha me evaṁ bhavissati santi
kho bhagavato sāvakā kāyena ca jīvitena ca aṭṭiyamānā harāyamānā
jigucchiyamānā <note n="1">Po. Ma. Yu. jigucchamānā.</note> satthahārakaṁ pariyesanti taṁ me idaṁ apariyiṭṭhaṁyeva satthahārakaṁ
laddhanti evamettha bhagavā bhavissati evamettha sugata bhavissatīti.
<p n="763"/>Sādhu sādhu puṇṇa sakkhissasi kho tvaṁ puṇṇa iminā
damūpasamena samannāgato sunāparantasmiṁ janapade viharituṁ yassadāni
tvaṁ puṇṇa kālaṁ maññasīti. Atha kho āyasmā puṇṇo
bhagavato bhāsitaṁ abhinanditvā anumoditvā uṭṭhāyāsanā bhagavantaṁ
<pb n="3.485"/>
Abhivādetvā padakkhiṇaṁ katvā senāsanaṁ saṁsāmetvā pattacīvaramādāya
yena sunāparanto janapado tena cārikaṁ pakkāmi. Anupubbena
cārikañcaramāno yena sunāparanto janapado tadavasari.
<p n="764"/>Tatra sudaṁ āyasmā puṇṇo sunāparantasmiṁ janapade
viharati. Atha kho āyasmā puṇṇo tenevantaravassena pañcamattāni
upāsakasatāni paṭidesesi <note n="1">Yu. paṭipādesi.</note> tenevantaravassena pañcamattāni
upāsikāsatāni paṭidesesi <note n="2">Yu. paṭipādesi.</note> tenevantaravassena tisso vijjā
sacchākāsi <note n="3">Yu. sacchikāsi.</note>. Atha kho āyasmā puṇṇo aparena samayena parinibbāyi.
Atha kho sambahulā bhikkhū yena bhagavā tenupasaṅkamiṁsu upasaṅkamitvā <pb ed="P" n="3.270" set="M"/>
bhagavantaṁ abhivādetvā ekamantaṁ nisīdiṁsu. Ekamantaṁ nisinnā kho
te bhikkhū bhagavantaṁ etadavocuṁ yo so bhante puṇṇo nāma
kulaputto bhagavatā saṅkhittena ovādena ovadito so kālakato
tassa kā gati ko abhisamparāyoti.
<p n="765"/>Paṇḍito bhikkhave puṇṇo kulaputto paccapādi <note n="4">Po. saccavādī.</note>
dhammassānudhammaṁ na ca maṁ dhammādhikaraṇaṁ viheṭhesi parinibbuto
bhikkhave puṇṇo kulaputtoti.
Idamavoca bhagavā attamanā te bhikkhū bhagavato bhāsitaṁ
abhinandunti.
Puṇṇovādasuttaṁ niṭṭhitaṁ tatiyaṁ.
</xml>