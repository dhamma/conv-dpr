<xml src="m147.xml">
<pgroup id="m147"/>
<readunit id="m147">5. cūḷarāhulovādasuttaṃ</readunit>
<pb n="3.504"/>
Cūḷarāhulovādasuttaṁ
<p n="795"/>Evamme sutaṁ ekaṁ samayaṁ bhagavā sāvatthiyaṁ viharati
jetavane anāthapiṇḍikassa ārāme. Atha kho bhagavato rahogatassa
paṭisallīnassa evaṁ cetaso parivitakko udapādi paripakkā kho
rāhulassa vimuttiparipācanīyā dhammā yannūnāhaṁ rāhulaṁ uttariṁ
āsavānaṁ khaye vineyyanti.
<p n="796"/>Atha kho bhagavā pubbaṇhasamayaṁ nivāsetvā pattacīvaramādāya
sāvatthiṁ piṇḍāya pāvisi. Sāvatthiyaṁ piṇḍāya caritvā <pb ed="P" n="3.278" set="M"/>
pacchābhattaṁ piṇḍapātapaṭikkanto āyasmantaṁ rāhulaṁ āmantesi
gaṇhāhi rāhula nisīdanaṁ yena andhavanaṁ tenupasaṅkamissāma divāvihārāyāti.
Evambhanteti kho āyasmā rāhulo bhagavato paṭissutvā
nisīdanaṁ ādāya bhagavantaṁ piṭṭhito piṭṭhito anubandhi. Tena
kho pana samayena anekāni devatāsahassāni bhagavantaṁ anubandhāni
honti ajja bhagavā āyasmantaṁ rāhulaṁ uttariṁ āsavānaṁ
khaye vinessatīti. Atha kho bhagavā andhavanaṁ ajjhogahetvā <note n="1">Po. Ma. ajjhogāhetvā.</note>
aññatarasmiṁ rukkhamūle paññatte āsane nisīdi. Āyasmāpi
kho rāhulo bhagavantaṁ abhivādetvā ekamantaṁ nisīdi.
<p n="797"/>Ekamantaṁ nisinnaṁ kho āyasmantaṁ rāhulaṁ bhagavā etadavoca
taṁ kiṁ maññasi rāhula cakkhu niccaṁ vā aniccaṁ vāti. Aniccaṁ
<pb n="3.505"/>
Bhante. Yampanāniccaṁ dukkhaṁ vā taṁ sukhaṁ vāti. Dukkhaṁ bhante.
Yampanāniccaṁ dukkhaṁ vipariṇāmadhammaṁ kallaṁ nu taṁ samanupassituṁ etaṁ
mama esohamasmi eso me attāti. No hetaṁ bhante.
<p n="798"/>Taṁ kiṁ maññasi rahula rūpā niccā vā aniccā
vāti. Aniccā bhante. Yampanāniccaṁ dukkhaṁ vā taṁ sukhaṁ vāti.
Dukkhaṁ bhante. Yampanāniccaṁ dukkhaṁ vipariṇāmadhammaṁ kallaṁ nu taṁ
samanupassituṁ etaṁ mama esohamasmi eso me attāti. No
hetaṁ bhante.
<p n="799"/>Taṁ kiṁ maññasi rāhula cakkhuviññāṇaṁ niccaṁ vā aniccaṁ
vāti. Aniccaṁ bhante. Yampanāniccaṁ dukkhaṁ vā taṁ <pb ed="P" n="3.279" set="M"/>sukhaṁ vāti.
Dukkhaṁ bhante. Yampanāniccaṁ dukkhaṁ vipariṇāmadhammaṁ kallaṁ nu taṁ
samanupassituṁ etaṁ mama ehomasmi eso me attāti. No
hetaṁ bhante.
<p n="800"/>Taṁ kiṁ maññasi rāhula cakkhusamphasso nicco vā
anicco vāti. Anicco bhante. Yampanāniccaṁ dukkhaṁ vā taṁ
sukhaṁ vāti. Dukkhaṁ bhante. Yampanāniccaṁ dukkhaṁ vipariṇāmadhammaṁ
kallaṁ nu taṁ samanupassituṁ etaṁ mama esohamasmi eso me
attāti. No hetaṁ bhante.
<p n="801"/>Taṁ kiṁ maññasi rāhula yamidaṁ <note n="1">Sī. yampidaṁ.</note> cakkhusamphassapaccayā
<pb n="3.506"/>
Uppajjati vedanāgataṁ saññāgataṁ saṅkhāragataṁ viññāṇagataṁ tampi
niccaṁ vā aniccaṁ vāti. Aniccaṁ bhante. Yampanāniccaṁ dukkhaṁ
vā taṁ sukhaṁ vāti. Dukkhaṁ bhante. Yampanāniccaṁ dukkhaṁ
vipariṇāmadhammaṁ kallaṁ nu taṁ samanupassituṁ etaṁ mama esohamasmi
eso me attāti. No hetaṁ bhante.
<p n="802"/>Taṁ kiṁ maññasi rāhula sotaṁ niccaṁ vā aniccaṁ vāti.
Aniccaṁ bhante .pe. Ghānaṁ niccaṁ vā aniccaṁ vāti. Aniccaṁ
bhante .pe. Jivhā niccā vā aniccā vāti. Aniccā
bhante .pe. Kāyo nicco vā anicco vāti. Anicco
bhante .pe.
<p n="803"/>Taṁ kiṁ maññasi rāhula mano nicco vā anicco
vāti. Anicco bhante. Yampanāniccaṁ dukkhaṁ vā taṁ sukhaṁ vāti.
Dukkhaṁ bhante. Yampanāniccaṁ dukkhaṁ vipariṇāmadhammaṁ kallaṁ nu taṁ
samanupassituṁ etaṁ mama esohamasmi eso me attāti. No
hetaṁ bhante.
<p n="804"/>Taṁ kiṁ maññasi rāhula dhammā niccā vā aniccā
vāti. Aniccā bhante. Yampanāniccaṁ dukkhaṁ vā taṁ sukhaṁ vāti.
Dukkhaṁ bhante. Yampanāniccaṁ dukkhaṁ vipariṇāmadhammaṁ kallaṁ nu taṁ
samanupassituṁ etaṁ mama esohamasmi eso me attāti. No
hetaṁ bhante.
<pb n="3.507"/>
<p n="805"/>Taṁ kiṁ maññasi rāhula manoviññāṇaṁ niccaṁ vā aniccaṁ
vāti. Aniccaṁ bhante. Yampanāniccaṁ dukkhaṁ vā taṁ sukhaṁ vāti.
Dukkhaṁ bhante. Yampanāniccaṁ dukkhaṁ vipariṇāmadhammaṁ kallaṁ nu taṁ
samanupassituṁ etaṁ mama esohamasmi eso me attāti. No
hetaṁ bhante.
<p n="806"/>Taṁ kiṁ maññasi rāhula manosamphasso nicco vā
anicco vāti. Anicco bhante. Yampanāniccaṁ dukkhaṁ vā taṁ
sukhaṁ vāti. Dukkhaṁ bhante. Yampanāniccaṁ dukkhaṁ vipariṇāmadhammaṁ
kallaṁ nu taṁ samanupassituṁ etaṁ mama esohamasmi eso me
attāti. No hetaṁ bhante.
<p n="807"/>Taṁ kiṁ maññasi rāhula yamidaṁ <note n="1">Yu. sabbattha yampidaṁ.</note> manosamphassapaccayā
uppajjati vedanāgataṁ saññāgataṁ saṅkhāragataṁ viññāṇagataṁ tampi
niccaṁ vā aniccaṁ vāti. Aniccaṁ bhante. Yampanāniccaṁ dukkhaṁ
vā taṁ sukhaṁ vāti. Dukkhaṁ bhante. Yampanāniccaṁ dukkhaṁ
vipariṇāmadhammaṁ kallaṁ nu taṁ samanupassituṁ etaṁ mama esohamasmi
eso me attāti. No hetaṁ bhante.
<p n="808"/>Evaṁ passaṁ rāhula sutavā ariyasāvako cakkhusmiṁpi
nibbindati rūpesupi nibbindati cakkhuviññāṇepi nibbindati cakkhusamphassepi
nibbindati yamidaṁ cakkhusamphassapaccayā uppajjati
vedanāgataṁ saññāgataṁ saṅkhāragataṁ viññāṇagataṁ tasmiṁpi nibbindati.
<pb n="3.508"/>
Sotasmiṁpi nibbindati saddesupi nibbindati ... Ghānasmiṁpi nibbindati
gandhepi nibbindati ... Jivhāyapi nibbindati rasesupi nibbindati ...
Kāyasmiṁpi nibbindati phoṭṭhabbesupi <pb ed="P" n="3.280" set="M"/>nibbindati ... Manasmiṁpi nibbindati
dhammesupi nibbindati manoviññāṇepi nibbindati manosamphassepi
nibbindati yamidaṁ manosamphassapaccayā uppajjati vedanāgataṁ
saññāgataṁ saṅkhāragataṁ viññāṇagataṁ tasmiṁpi nibbindati. Nibbindaṁ
virajjati virāgā vimuccati vimuttasmiṁ vimuttamiti ñāṇaṁ hoti
khīṇā jāti vusitaṁ brahmacariyaṁ kataṁ karaṇīyaṁ nāparaṁ itthattāyāti
pajānātīti.
<p n="809"/>Idamavoca bhagavā attamano āyasmā rāhulo bhagavato
bhāsitaṁ abhinandīti. Imasmiñca pana veyyākaraṇasmiṁ bhaññamāne
āyasmato rāhulassa anupādāya āsavehi cittaṁ vimucci. Tāsañca
anekānaṁ devatāsahassānaṁ virajaṁ vītamalaṁ dhammacakkhuṁ udapādi yaṅkiñci
samudayadhammaṁ sabbantaṁ nirodhadhammanti.
Cūḷarāhulovādasuttaṁ niṭṭhitaṁ pañcamaṁ.
</xml>