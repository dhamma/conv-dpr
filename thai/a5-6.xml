<xml src="a5-6.xml">
<readunit id="a5-6">(6) 1. nīvaraṇavaggo</readunit>
<p rend="subhead" sid="1">1, āvaraṇasuttaṃ</p>
<pb n="5.72"/>
Dutiyapaṇṇāsako
nīvaraṇavaggo paṭhamo
<p n="51"/>Ekaṁ samayaṁ bhagavā sāvatthiyaṁ viharati jetavane
anāthapiṇḍikassa ārāme. Tatra kho bhagavā bhikkhū āmantesi
bhikkhavoti. Bhadanteti te bhikkhū bhagavato paccassosuṁ. Bhagavā etadavoca
pañcime bhikkhave āvaraṇā nīvaraṇā cetaso ajjhārūhā paññāya
dubbalīkaraṇā katame pañca kāmacchando bhikkhave āvaraṇo nīvaraṇo
cetaso ajjhārūho paññāya dubbalīkaraṇo byāpādo <note n="1">Yu. vyāpādo.</note> bhikkhave
āvaraṇo nīvaraṇo cetaso ajjhārūho paññāya dubbalīkaraṇo
thīnamiddhaṁ <note n="2">Ma. sabbattha vāresu thinamiddhaṁ.</note> bhikkhave āvaraṇaṁ nīvaraṇaṁ cetaso ajjhārūhaṁ paññāya
dubbalīkaraṇaṁ uddhaccakukkuccaṁ bhikkhave āvaraṇaṁ nīvaraṇaṁ cetaso ajjhārūhaṁ
paññāya dubbalīkaraṇaṁ vicikicchā bhikkhave āvaraṇā nīvaraṇā cetaso
ajjhārūhā paññāya dubbalīkaraṇā. Ime kho bhikkhave pañca āvaraṇā
nīvaraṇā cetaso ajjhārūhā paññāya dubbalīkaraṇā so vata bhikkhave
bhikkhu ime pañca āvaraṇe nīvaraṇe cetaso ajjhārūhe paññāya
dubbalīkaraṇe appahāya abalāya paññāya dubbalāya attatthaṁ vā ñassati
paratthaṁ <pb ed="P" n="3.64" set="A"/>vā ñassati ubhayatthaṁ vā ñassati uttariṁ vā manussadhammā
alamariyañāṇadassanavisesaṁ sacchikarissatīti netaṁ ṭhānaṁ vijjati seyyathāpi
bhikkhave nadī pabbateyyā dūraṅgamā sīghasotā hārahārinī tassā
<pb n="5.73"/>
Puriso ubhato naṅgalamukhāni vivareyya evaṁ hi so bhikkhave majjhe
nadiyā soto vikkhitto visaṭo byādinno neva <note n="1">Po. Yu. na ceva.</note> dūraṅgamo assa na
sīghasoto na hārahārī <note n="2">Ma. hārahārinī.</note> evameva kho bhikkhave so vata bhikkhu ime
pañca āvaraṇe nīvaraṇe cetaso ajjhārūhe paññāya dubbalīkaraṇe
appahāya abalāya paññāya dubbalāya attatthaṁ vā ñassati paratthaṁ
vā ñassati ubhayatthaṁ vā ñassati uttariṁ vā manussadhammā
alamariyañāṇadassanavisesaṁ sacchikarissatīti netaṁ ṭhānaṁ vijjati so vata
bhikkhave bhikkhu ime pañca āvaraṇe nīvaraṇe cetaso ajjhārūhe paññāya
dubbalīkaraṇe pahāya balavatiyā paññāya attatthaṁ vā ñassati paratthaṁ
vā ñassati ubhayatthaṁ vā ñassati uttariṁ vā manussadhammā
alamariyañāṇadassanavisesaṁ sacchikarissatīti ṭhānametaṁ vijjati seyyathāpi bhikkhave
nadī pabbateyyā dūraṅgamā sīghasotā hārahārinī tassā puriso
ubhato naṅgalamukhāni pidaheyya evaṁ hi so bhikkhave majjhe nadiyā
soto avikkhitto avisaṭo abyādinno dūraṅgamo ceva assa
sīghasoto ca hārahārī <note n="2">Ma. hārahārinī.</note> ca evameva kho bhikkhave so vata bhikkhu ime
pañca āvaraṇe nīvaraṇe cetaso ajjhārūhe paññāya dubbalīkaraṇe
pahāya balavatiyā paññāya attatthaṁ vā ñassati paratthaṁ vā ñassati
ubhayatthaṁ vā ñassati uttariṁ vā manussadhammā alamariyañāṇadassanavisesaṁ
sacchikarissatīti ṭhānametaṁ vijjatīti.
<p rend="subhead" sid="2">2, akusalarāsisuttaṃ</p>
<pb n="5.74"/>
<p n="52"/><pb ed="P" n="3.65" set="A"/>Akusalarāsīti bhikkhave vadamāno pañca nīvaraṇe sammā
vadamāno vadeyya kevalocāyaṁ <note n="1">Ma. Yu. kevalohāyaṁ.</note> bhikkhave akusalarāsi yadidaṁ pañca
nīvaraṇā katame pañca kāmacchandanīvaraṇaṁ byāpādanīvaraṇaṁ
thīnamiddhanīvaraṇaṁ uddhaccakukkuccanīvaraṇaṁ vicikicchānīvaraṇaṁ akusalarāsīti
bhikkhave vadamāno ime pañca nīvaraṇe sammā vadamāno vadeyya
kevalocāyaṁ <note n="1">Ma. Yu. kevalohāyaṁ.</note> bhikkhave akusalarāsi yadidaṁ ime <note n="2">Ma. ayaṁ pāṭho na dissati.</note> pañca nīvaraṇāti.
<p rend="subhead" sid="3">3, padhāniyaṅgasuttaṃ</p>
<p n="53"/>Pañcimāni bhikkhave padhāniyaṅgāni katamāni pañca idha
bhikkhave bhikkhu saddho hoti saddahati tathāgatassa bodhiṁ itipi
so bhagavā arahaṁ sammāsambuddho vijjācaraṇasampanno sugato lokavidū
anuttaro purisadammasārathi satthā devamanussānaṁ buddho bhagavāti
appābādho hoti appātaṅko samavepākiniyā gahaṇiyā samannāgato
nātisītāya nāccuṇhāya majjhimāya padhānakkhamāya asaṭho hoti amāyāvī
yathābhūtaṁ attānaṁ āvikattā satthari vā viññūsu vā sabrahmacārīsu
āraddhaviriyo viharati akusalānaṁ dhammānaṁ pahānāya kusalānaṁ dhammānaṁ
upasampadāya thāmavā daḷhaparakkamo anikkhittadhuro kusalesu dhammesu
paññavā hoti udayatthagāminiyā paññāya samannāgato ariyāya
nibbedhikāya sammādukkhakkhayagāniyā. Imāni kho bhikkhave pañca
padhāniyaṅgānīti.
<p rend="subhead" sid="4">4, samayasuttaṃ</p>
<pb n="5.75"/>
<p n="54"/>Pañcime bhikkhave asamayā padhānāya katame pañca
idha bhikkhave bhikkhu jiṇṇo hoti jarāyābhibhūto ayaṁ bhikkhave paṭhamo
asamayo padhānāya. Puna caparaṁ bhikkhave bhikkhu byādhito hoti
byādhinābhibhūto ayaṁ bhikkhave dutiyo asamayo padhānāya. Puna caparaṁ
bhikkhave dubbhikkhaṁ hoti dussassaṁ dullabhapiṇḍaṁ na sukaraṁ uñchena
paggahena yāpetuṁ ayaṁ bhikkhave tatiyo asamayo padhānāya. Puna caparaṁ
bhikkhave bhayaṁ hoti aṭṭavīsaṅkopo <note n="1">Yu. aṭṭavīsaṅkhepo.</note> cakkasamārūḷhā <note n="2">Po. etthantare parikhepāti dissati. </note> jānapadā
pariyāyanti ayaṁ bhikkhave catuttho asamayo padhānāya. Puna caparaṁ
bhikkhave saṅgho bhinno hoti saṅghe kho pana bhikkhave bhinne aññamaññaṁ
akkosā ca honti aññamaññaṁ paribhāsā ca honti aññamaññaṁ
parikkhepā ca honti aññamaññaṁ pariccajā <note n="3">Po. Yu. pariccajanā.</note> ca honti tattha
appasannā ceva nappasīdanti pasannānañca ekaccānaṁ aññathattaṁ
hoti ayaṁ bhikkhave pañcamo asamayo padhānāya. Ime kho bhikkhave
pañca asamayā padhānāya <note n="4">Po. Ma. padhānāyāti.</note>. Pañcime bhikkhave samayā padhānāya katame
pañca idha bhikkhave bhikkhu daharo hoti yuvā susū <note n="5">Ma. Yu. susu.</note> kāḷakeso bhadrena
yobbanena samannāgato paṭhamena vayasā ayaṁ bhikkhave paṭhamo samayo
padhānāya. Puna caparaṁ bhikkhave bhikkhu appābādho hoti appātaṅko
samavepākiniyā gahaṇiyā samannāgato nātisītāya nāccuṇhāya
<pb n="5.76"/>
Majjhimāya padhānakkhamāya ayaṁ bhikkhave dutiyo samayo padhānāya. Puna
caparaṁ bhikkhave subhikkhaṁ hoti susassaṁ <pb ed="P" n="3.67" set="A"/>sulabhapiṇḍaṁ sukaraṁ uñchena
paggahena yāpetuṁ ayaṁ bhikkhave tatiyo samayo padhānāya. Puna caparaṁ
bhikkhave manussā samaggā sammodamānā avivadamānā khīrodakībhūtā
aññamaññaṁ piyacakkhūhi sampassantā viharanti ayaṁ bhikkhave catuttho
samayo padhānāya. Puna caparaṁ bhikkhave saṅgho samaggo sammodamāno
avivadamāno ekuddeso phāsu viharati saṅghe kho pana bhikkhave samagge
na ceva aññamaññaṁ akkosā honti na ca aññamaññaṁ paribhāsā
honti na ca aññamaññaṁ parikkhepā honti na ca aññamaññaṁ
pariccajā <note n="1">Po. Yu. pariccajanā.</note> honti tattha appasannā ceva pasīdanti pasannānañca
bhiyyobhāvo hoti ayaṁ bhikkhave pañcamo samayo padhānāya. Ime
kho bhikkhave pañca samayā padhānāyāti.
<p rend="subhead" sid="5">5, mātāputtasuttaṃ</p>
<p n="55"/>Ekaṁ samayaṁ bhagavā sāvatthiyaṁ viharati jetavane
anāthapiṇḍikassa ārāme. Tena kho pana samayena sāvatthiyaṁ ubho
mātāputtā vassāvāsaṁ upagamiṁsu <note n="2">Po. upagacchiṁsu.</note> bhikkhu ca bhikkhunī ca. Te
aññamaññassa abhiṇhaṁ dassanakāmā ahesuṁ mātāpi puttassa abhiṇhaṁ
dassanakāmā ahosi puttopi mātaraṁ abhiṇhaṁ dassanakāmo ahosi.
Tesaṁ abhiṇhaṁ dassanā saṁsaggo ahosi saṁsagge sati vissāso
ahosi vissāse sati otāro ahosi te otiṇṇacittā sikkhaṁ
<pb n="5.77"/>
Appaccakkhāya dubbalyaṁ anāvikatvā methunaṁ dhammaṁ paṭiseviṁsu. Athakho
sambahulā bhikkhū yena bhagavā tenupasaṅkamiṁsu upasaṅkamitvā
bhagavantaṁ abhivādetvā ekamantaṁ nisīdiṁsu ekamantaṁ nisinnā kho te bhikkhū
bhagavantaṁ etadavocuṁ idha bhante sāvatthiyaṁ ubho mātāputtā
vassāvāsaṁ upagamiṁsu bhikkhu ca bhikkhunī ca te aññamaññassa <pb ed="P" n="3.68" set="A"/>abhiṇhaṁ
dassanakāmā ahesuṁ mātāpi puttassa abhiṇhaṁ dassanakāmā ahosi
puttopi mātaraṁ abhiṇhaṁ dassanakāmo ahosi tesaṁ abhiṇhaṁ dassanā
saṁsaggo ahosi saṁsagge sati vissāso ahosi vissāse sati
otāro ahosi te otiṇṇacittā sikkhaṁ appaccakkhāya dubbalyaṁ
anāvikatvā methunaṁ dhammaṁ paṭiseviṁsūti kinnu so bhikkhave moghapuriso
maññati na mātā putte sārajjati putto vā pana mātarīti
nāhaṁ bhikkhave aññaṁ ekarūpaṁpi samanupassāmi evaṁ rajanīyaṁ evaṁ kamanīyaṁ
evaṁ madanīyaṁ evaṁ bandhanīyaṁ evaṁ mucchanīyaṁ evaṁ antarāyakaraṁ anuttarassa
yogakkhemassa adhigamāya yathayidaṁ bhikkhave itthīrūpaṁ itthīrūpe
bhikkhave sattā rattā giddhā gadhitā <note n="1">Ma. gathitā. ito paraṁ evaṁ ñātabbaṁ.</note> mucchitā ajjhopannā <note n="2">Po. ajjhāpannā. aparaṁpi īdisameva.</note> te
dīgharattaṁ socanti itthīrūpavasānugā. Nāhaṁ bhikkhave aññaṁ ekasaddaṁpi
... Ekagandhaṁpi ... Ekarasaṁpi ... Ekaphoṭṭhabbaṁpi samanupassāmi evaṁ
rajanīyaṁ evaṁ kamanīyaṁ evaṁ madanīyaṁ evaṁ bandhanīyaṁ evaṁ mucchanīyaṁ evaṁ
antarāyakaraṁ anuttarassa yogakkhemassa adhigamāya yathayidaṁ bhikkhave
<pb n="5.78"/>
Itthīphoṭṭhabbo. Itthīphoṭṭhabbe bhikkhave sattā rattā giddhā gadhitā
mucchitā ajjhopannā te dīgharattaṁ socanti itthīphoṭṭhabbavasānugā.
Itthī bhikkhave gacchantīpi purisassa cittaṁ <note n="1">Yu. citaṁ.</note> pariyādāya tiṭṭhati ṭhitāpi .pe.
Nisinnāpi sayanāpi nipannāpi <note n="2">Ma. Yu. ayaṁ pāṭho na dissati.</note> hasantīpi bhaṇantīpi <note n="3">Po. bhāsantīpi. </note> gāyantīpi rodantīpi
ugghāṭitāpi matāpi purisassa cittaṁ pariyādāya tiṭṭhati. Yañhi taṁ
bhikkhave sammā vadamāno vadeyya samantapāso mārassāti
mātugāmaññeva sammā vadamāno vadeyya samantapāso mārassāti.
Sallape asihatthena pisācenapi sallape
āsīvisampi āsadde <note n="4">Ma. Yu. āsīde.</note> yena daṭṭho na jīvati
natveva eko ekāya mātugāmena sallape.
Muṭṭhassatiṁ tā bandhanti pekkhitena mhitena <note n="5">Ma. sitena ca.</note> ca
athopi dunnivatthena mañjunā bhaṇitena ca
neso jano svāsaddo <note n="6">Ma. svāsīsado. Yu. svāsīsadado. </note> api ugghāṭito <note n="7">Ma. Yu. ugghātito.</note> mato.
Pañca kāmaguṇā ete itthīrūpasmi dassare
rūpā saddā rasā gandhā phoṭṭhabbā ca manoramā.
Tesaṁ kāmoghavūḷhānaṁ kāme aparijānataṁ
kālaṁ gatiṁ bhavābhavaṁ saṁsārasmiṁ purakkhatā
<pb n="5.79"/>
Ye ca kāme pariññāya caranti akutobhayā
te ve pāragatā <note n="1">Ma. pāraṅgatā.</note> loke ye pattā āsavakkhayanti.
<p rend="subhead" sid="6">6, upajjhāyasuttaṃ</p>
<p n="56"/>Athakho aññataro bhikkhu yena sako upajjhāyo
tenupasaṅkami upasaṅkamitvā sakaṁ upajjhāyaṁ etadavoca etarahi me
bhante madhurakajāto ceva kāyo disā ca me na pakkhāyanti dhammā
ca maṁ nappaṭibhanti thīnamiddhañca me cittaṁ pariyādāya tiṭṭhati
anabhirato ca brahmacariyaṁ carāmi atthi ca me dhammesu vicikicchāti.
Athakho so bhikkhu taṁ saddhivihārikaṁ bhikkhuṁ ādāya yena bhagavā
tenupasaṅkami upasaṅkamitvā bhagavantaṁ abhivādetvā ekamantaṁ nisīdi
ekamantaṁ nisinno kho so bhikkhu bhagavantaṁ etadavoca ayaṁ bhante
bhikkhu evamāha etarahi me bhante madhurakajāto ceva kāyo disā
ca me <note n="2">Ma. maṁ.</note> na pakkhāyanti dhammā ca maṁ <note n="3">Ma. me.</note> nappaṭibhanti thīnamiddhañca me
cittaṁ pariyādāya tiṭṭhati anabhirato ca brahmacariyaṁ carāmi atthi ca
me dhammesu vicikicchāti. <pb ed="P" n="3.70" set="A"/>Evañhetaṁ bhikkhu hoti indriyesu aguttadvārassa
bhojane amattaññuno jāgariyaṁ ananuyuttassa avipassakassa
kusalānaṁ dhammānaṁ pubbarattāpararattaṁ bodhipakkhikānaṁ <note n="4">Ma. bodhipakkhiyānaṁ. ito paraṁ  evaṁ ñātabbaṁ.</note> dhammānaṁ bhāvanānuyogaṁ
ananuyuttassa viharato yaṁ madhurakajāto ceva kāyo hoti
disā cassa na pakkhāyanti dhammā ca <note n="5">Po. cassa.</note> taṁ nappaṭibhanti thīnamiddhañcassa
cittaṁ pariyādāya tiṭṭhati anabhirato ca brahmacariyaṁ carati
<pb n="5.80"/>
Hoti cassa dhammesu vicikicchā tasmā tiha te bhikkhu evaṁ sikkhitabbaṁ
indriyesu guttadvāro bhavissāmi bhojane mattaññū jāgariyaṁ
anuyutto vipassako kusalānaṁ dhammānaṁ pubbarattāpararattaṁ bodhipakkhikānaṁ
dhammānaṁ bhāvanānuyogaṁ anuyutto viharissāmīti evaṁ hi te bhikkhu
sikkhitabbanti. Athakho so bhikkhu bhagavatā iminā ovādena ovadito
uṭṭhāyāsanā bhagavantaṁ abhivādetvā padakkhiṇaṁ katvā pakkāmi athakho
so bhikkhu eko vūpakaṭṭho appamatto ātāpī pahitatto viharanto
nacirasseva yassatthāya kulaputtā sammadeva agārasmā anagāriyaṁ
pabbajanti tadanuttaraṁ brahmacariyapariyosānaṁ diṭṭheva dhamme sayaṁ abhiññā
sacchikatvā upasampajja vihāsi khīṇā jāti vusitaṁ brahmacariyaṁ
kataṁ karaṇīyaṁ nāparaṁ itthattāyāti abbhaññāsi aññataro ca <note n="1">Ma. casaddo natthi.</note> pana
so bhikkhu arahataṁ ahosi athakho so bhikkhu arahattappatto yena
sako upajjhāyo tenupasaṅkami upasaṅkamitvā sakaṁ upajjhāyaṁ
etadavoca etarahi me bhante na ceva madhurakajāto kāyo disā
ca me pakkhāyanti dhammā ca maṁ paṭibhanti thīnamiddhañca me
cittaṁ na pariyādāya tiṭṭhati abhirato ca brahmacariyaṁ carāmi natthi
ca me dhammesu vicikicchāti. Athakho so bhikkhu taṁ saddhivihārikaṁ
bhikkhuṁ ādāya yena bhagavā tenupasaṅkami upasaṅkamitvā <pb ed="P" n="3.71" set="A"/>bhagavantaṁ
abhivādetvā ekamantaṁ nisīdi ekamantaṁ nisinno kho so bhikkhu
bhagavantaṁ etadavoca ayaṁ bhante bhikkhu evamāha etarahi me
<pb n="5.81"/>
Bhante na ceva madhurakajāto kāyo disā ca me pakkhāyanti dhammā
ca maṁ paṭibhanti thīnamiddhañca me cittaṁ na pariyādāya tiṭṭhati
abhirato ca brahmacariyaṁ carāmi natthi ca me dhammesu vicikicchāti.
Evañhetaṁ bhikkhu hoti indriyesu guttadvārassa bhojane mattaññuno
jāgariyaṁ anuyuttassa vipassakassa kusalānaṁ dhammānaṁ pubbarattāpararattaṁ
bodhipakkhikānaṁ dhammānaṁ bhāvanānuyogaṁ anuyuttassa viharato yaṁ na ceva
madhurakajāto kāyo hoti disā cassa pakkhāyanti dhammā ca <note n="1">Po. cassa.</note> taṁ
paṭibhanti thīnamiddhañcassa cittaṁ na pariyādāya tiṭṭhati abhirato
ca brahmacariyaṁ carati na cassa hoti dhammesu vicikicchā tasmā
tiha vo bhikkhave evaṁ sikkhitabbaṁ indriyesu guttadvārā bhavissāma
bhojane mattaññuno jāgariyaṁ anuyuttā vipassakā kusalānaṁ dhammānaṁ
pubbarattāpararattaṁ bodhipakkhikānaṁ dhammānaṁ bhāvanānuyogaṁ anuyuttā
viharissāmāti evaṁ hi vo bhikkhave sikkhitabbanti.
<p rend="subhead" sid="7">7, abhiṇhapaccavekkhitabbaṭhānasuttaṃ</p>
<p n="57"/>Pañcimāni bhikkhave ṭhānāni abhiṇhaṁ paccavekkhitabbāni
itthiyā vā purisena vā gahaṭṭhena vā pabbajitena vā katamāni
pañca jarādhammomhi jaraṁ anatītoti abhiṇhaṁ paccavekkhitabbaṁ itthiyā
vā purisena vā gahaṭṭhena vā pabbajitena vā byādhidhammomhi
byādhiṁ anatītoti abhiṇhaṁ paccavekkhitabbaṁ itthiyā vā purisena vā
gahaṭṭhena vā pabbajitena vā maraṇadhammomhi maraṇaṁ anatītoti abhiṇhaṁ
<pb n="5.82"/>
Paccavekkhitabbaṁ itthiyā vā purisena vā gahaṭṭhena vā pabbajitena
vā sabbehi me piyehi manāpehi nānābhāvo vinābhāvoti abhiṇhaṁ
paccavekkhitabbaṁ itthiyā <pb ed="P" n="3.72" set="A"/>vā purisena vā gahaṭṭhena vā pabbajitena
vā kammassakomhi kammadāyādo kammayoni kammabandhu kammapaṭisaraṇo
yaṁ kammaṁ karissāmi kalyāṇaṁ vā pāpakaṁ vā tassa dāyādo
bhavissāmīti abhiṇhaṁ paccavekkhitabbaṁ itthiyā vā purisena vā gahaṭṭhena
vā pabbajitena vā. Kiñca <note n="1">Po. kañca. Yu. kathañca. aparaṁpi evaṁ ñātabbaṁ.</note> bhikkhave atthavasaṁ paṭicca jarādhammomhi
jaraṁ anatītoti abhiṇhaṁ paccavekkhitabbaṁ itthiyā vā purisena vā
gahaṭṭhena vā pabbajitena vā atthi bhikkhave sattānaṁ yobbane yobbanamado
yena madena sattā <note n="2">Ma. Yu. mattā. aparaṁpi  evaṁ ñātabbaṁ.</note> kāyena duccaritaṁ caranti vācāya duccaritaṁ caranti
manasā duccaritaṁ caranti tassa taṇṭhānaṁ abhiṇhaṁ paccavekkhato yo
yobbane yobbanamado so sabbaso vā pahīyati tanu vā pana hoti
idaṁ kho bhikkhave atthavasaṁ paṭicca jarādhammomhi jaraṁ anatītoti
abhiṇhaṁ paccavekkhitabbaṁ itthiyā vā purisena vā gahaṭṭhena vā pabbajitena
vā. Kiñca <note n="1">Po. kañca. Yu. kathañca. aparaṁpi evaṁ ñātabbaṁ.</note> bhikkhave atthavasaṁ paṭicca byādhidhammomhi byādhiṁ
anatītoti abhiṇhaṁ paccavekkhitabbaṁ itthiyā vā purisena vā gahaṭṭhena
vā pabbajitena vā atthi bhikkhave sattānaṁ ārogye ārogyamado
yena madena sattā kāyena duccaritaṁ caranti vācāya duccaritaṁ caranti
manasā duccaritaṁ caranti tassa taṇṭhānaṁ abhiṇhaṁ paccavekkhato yo
ārogye ārogyamado so sabbaso vā pahīyati tanu vā pana
<pb n="5.83"/>
Hoti idaṁ kho bhikkhave atthavasaṁ paṭicca byādhidhammomhi byādhiṁ
anatītoti abhiṇhaṁ paccavekkhitabbaṁ itthiyā vā purisena vā gahaṭṭhena
vā pabbajitena vā. Kiñca bhikkhave atthavasaṁ paṭicca maraṇadhammomhi
maraṇaṁ anatītoti abhiṇhaṁ paccavekkhitabbaṁ itthiyā vā purisena
vā gahaṭṭhena vā pabbajitena vā atthi bhikkhave sattānaṁ jīvite jīvitamado
yena madena sattā kāyena duccaritaṁ caranti vācāya duccaritaṁ <pb ed="P" n="3.73" set="A"/>caranti manasā
duccaritaṁ caranti tassa taṇṭhānaṁ abhiṇhaṁ paccavekkhato yo jīvite
jīvitamado so sabbaso vā pahīyati tanu vā pana hoti idaṁ kho
bhikkhave atthavasaṁ paṭicca maraṇadhammomhi maraṇaṁ anatītoti abhiṇhaṁ
paccavekkhitabbaṁ itthiyā vā purisena vā gahaṭṭhena vā pabbajitena
vā. Kiñca bhikkhave atthavasaṁ paṭicca sabbehi me piyehi manāpehi
nānābhāvo vinābhāvoti abhiṇhaṁ paccavekkhitabbaṁ itthiyā vā purisena
vā gahaṭṭhena vā pabbajitena vā atthi bhikkhave sattānaṁ piyesu
chandarāgo <note n="1">Ma. piyesu manāpesu yo chandarāgo.</note> yena rāgena sattā kāyena duccaritaṁ caranti vācāya
duccaritaṁ caranti manasā duccaritaṁ caranti tassa taṇṭhānaṁ abhiṇhaṁ
paccavekkhato yo piyesu <note n="2">Ma. manāpesu.</note> chandarāgo so sabbaso vā pahīyati
tanu vā pana hoti idaṁ kho bhikkhave atthavasaṁ paṭicca sabbehi
me piyehi manāpehi nānābhāvo vinābhāvoti abhiṇhaṁ paccavekkhitabbaṁ
itthiyā vā purisena vā gahaṭṭhena vā pabbajitena vā. Kiñca bhikkhave
atthavasaṁ paṭicca kammassakomhi kammadāyādo kammayoni kammabandhu
<pb n="5.84"/>
Kammapaṭisaraṇo yaṁ kammaṁ karissāmi kalyāṇaṁ vā pāpakaṁ vā tassa
dāyādo bhavissāmīti abhiṇhaṁ paccavekkhitabbaṁ itthiyā vā purisena vā
gahaṭṭhena vā pabbajitena vā atthi bhikkhave sattānaṁ kāyaduccaritaṁ
vacīduccaritaṁ manoduccaritaṁ tassa taṇṭhānaṁ abhiṇhaṁ paccavekkhato
sabbaso vā duccaritaṁ pahīyati tanu vā pana hoti idaṁ kho bhikkhave
atthavasaṁ paṭicca kammassakomhi kammadāyādo kammayoni kammabandhu
kammapaṭisaraṇo yaṁ kammaṁ karissāmi kalyāṇaṁ vā pāpakaṁ vā
tassa dāyādo bhavissāmīti abhiṇhaṁ paccavekkhitabbaṁ itthiyā vā
purisena vā gahaṭṭhena vā pabbajitena vā. Sa <note n="1">Yu. sa ce so.</note> kho so bhikkhave
ariyasāvako iti paṭisañcikkhati <pb ed="P" n="3.74" set="A"/>na kho ahaññeveko <note n="2">Ma. Yu. ahañceveko. aparaṁpi evaṁ īdisameva.</note> jarādhammo
jaraṁ anatīto athakho yāvatā sattānaṁ āgati gati cuti upapatti
sabbe sattā jarādhammā jaraṁ anatītāti tassa taṇṭhānaṁ abhiṇhaṁ
paccavekkhato maggo sañjāyati so taṁ maggaṁ āsevati bhāveti
bahulīkaroti tassa taṁ maggaṁ āsevato bhāvayato bahulīkaroto
saññojanāni pahīyanti anusayā byantī honti. Na kho ahaññeveko
byādhidhammo byādhiṁ anatīto athakho yāvatā sattānaṁ āgati gati
cuti upapatti sabbe sattā byādhidhammā byādhiṁ anatītāti tassa
taṇṭhānaṁ abhiṇhaṁ paccavekkhato maggo sañjāyati so taṁ maggaṁ
āsevati bhāveti bahulīkaroti tassa taṁ maggaṁ āsevato bhāvayato
<pb n="5.85"/>
Bahulīkaroto saññojanāni pahīyanti anusayā byantī honti. Na kho
ahaññeveko maraṇadhammo maraṇaṁ anatīto athakho yāvatā sattānaṁ
āgati gati cuti upapatti sabbe sattā maraṇadhammā maraṇaṁ
anatītāti tassa taṇṭhānaṁ abhiṇhaṁ paccavekkhato maggo sañjāyati
so taṁ maggaṁ āsevati bhāveti bahulīkaroti tassa taṁ maggaṁ āsevato
bhāvayato bahulīkaroto saññojanāni pahīyanti anusayā byantī
honti. Na kho mayhevekassa sabbehi piyehi manāpehi nānābhāvo
vinābhāvo athakho yāvatā sattānaṁ āgati gati cuti upapatti
sabbesaṁ sattānaṁ piyehi manāpehi nānābhāvo vinābhāvoti tassa
taṇṭhānaṁ abhiṇhaṁ paccavekkhato maggo sañjāyati so taṁ maggaṁ
āsevati bhāveti bahulīkaroti tassa taṁ maggaṁ āsevato bhāvayato
bahulīkaroto saññojanāni pahīyanti anusayā byantī honti. Na
kho ahaññeveko kammassakomhi kammadāyādo kammayoni kammabandhu
kammapaṭisaraṇo yaṁ kammaṁ karissāmi kalyāṇaṁ vā pāpakaṁ vā tassa
dāyādo bhavissāmi athakho yāvatā sattānaṁ āgati gati cuti upapatti
sabbe sattā kammassakā kammadāyādā kammayonī kammabandhū
kammapaṭisaraṇā yaṁ kammaṁ karissanti kalyāṇaṁ vā pāpakaṁ vā
tassa dāyādā bhavissantīti <pb ed="P" n="3.75" set="A"/>tassa taṇṭhānaṁ abhiṇhaṁ paccavekkhato
maggo sañjāyati so taṁ maggaṁ āsevati bhāveti bahulīkaroti
<pb n="5.86"/>
Tassa taṁ maggaṁ āsevato bhāvayato bahulīkaroto saññojanāni
pahīyanti anusayā byantī hontīti.
Byādhidhammā jarādhammā atho maraṇadhammino
yathā dhammā tathā santā <note n="1">Ma. Yu. sattā.</note> jigucchanti puthujjanā.
Ahañcetaṁ jiguccheyyaṁ evaṁdhammesu pāṇisu
na metaṁ <note n="2">Yu. tametaṁ.</note> paṭirūpassa mama evaṁ vihārino.
Sohaṁ evaṁ viharanto ñatvā dhammaṁ nirūpadhiṁ
ārogye yobbanasmiṁ <note n="3">Ma. ārogye yobbanasmiṁ ca. Yu. ārogye ca. </note> jīvitasmiñca yo mado <note n="4">Ma. ye madā.</note>
sabbe made abhibhosmi nekkhammaṁ daṭṭhu khemato.
Tassa me ahu ussāho nibbānaṁ abhipassato
nāhaṁ bhabbo etarahi kammāni paṭisevituṁ
anivatti bhavissāmi brahmaceraparāyanoti <note n="5">Ma. Yu. brahmacariyaparāyanoti.</note>.
<p rend="subhead" sid="8">8, licchavikumārakasuttaṃ</p>
<p n="58"/>Ekaṁ samayaṁ bhagavā vesāliyaṁ viharati mahāvane kūṭāgārasālāyaṁ.
Athakho bhagavā pubbaṇhasamayaṁ nivāsetvā pattacīvaramādāya
vesāliṁ piṇḍāya pāvisi vesāliyaṁ piṇḍāya caritvā pacchābhattaṁ
piṇḍapātapaṭikkanto mahāvanaṁ ajjhogāhetvā aññatarasmiṁ rukkhamūle
divā vihāraṁ nisīdi. Tena kho pana samayena sambulā licchavikumārakā
sajjāni dhanūni ādāya kukkurasaṅghaparivutā mahāvane anucaṅkamamānā
anuvicaramānā addasaṁsu bhagavantaṁ aññatarasmiṁ rukkhamūle nisinnaṁ disvā
<pb n="5.87"/>
Sajjāni dhanūni nikkhipitvā kukkurasaṅghaṁ ekamantaṁ uyyojetvā yena
bhagavā tenupasaṅkamiṁsu upasaṅkamitvā bhagavantaṁ abhivādetvā
tuṇhībhūtā tuṇhībhūtā pañjalikā bhagavantaṁ payirupāsanti tena kho pana
samayena mahānāmo licchavī <note n="1">Ma. sabbattha vāresu licchavi.</note> mahāvane jaṅghavihāraṁ <note n="2">ma jaṅghāvihāraṁ.</note> anucaṅkamamāno
anuvicaramāno addasa te licchavikumārake tuṇhībhūte tuṇhībhūte pañjalike
bhagavantaṁ payirupāsante disvā yena bhagavā tenupasaṅkami upasaṅkamitvā
bhagavantaṁ abhivādetvā ekamantaṁ nisīdi ekamantaṁ nisinno
kho mahānāmo licchavī udānaṁ udānesi bhavissanti vajjī bhavissanti
vajjīti kiṁ pana tvaṁ mahānāma evaṁ vadesi bhavissanti vajjī
bhavissanti vajjīti ime bhante licchavikumārakā caṇḍā pharusā
apāṭubhā <note n="3">Ma. apānubhā. Yu. apajahā. </note> yānipi tāni kulesu pahiṇakāni pahīyanti ucchūti vā
badarāti vā pūvāti vā modakāti vā saṅkulikāti <note n="5">Yu. sakkhalakāti. </note> vā tāni
vilumpitvā vilumpitvā khādanti kulitthīnaṁpi kulakumārīnaṁpi pacchāliyaṁ khipanti
tedānime tuṇhībhūtā tuṇhībhūtā pañjalikā bhagavantaṁ payirupāsantīti.
Yassakassaci mahānāma kulaputtassa pañca dhammā saṁvijjanti yadi vā
rañño khattiyassa muddhābhisittassa <note n="6">Po. sī muddhāvasittassa.</note> yadi vā raṭṭhikassa pettanikassa
yadi vā senāya senāpatikassa yadi vā gāmagāmikassa <note n="7">Ma. gāmagāmaṇikasasa.</note> yadi vā
pūgagāmaṇikassa ye vā pana kulesu paccekādhipaccaṁ kārenti
vuḍḍhiyeva pāṭikaṅkhā no parihāni katame pañca idha mahānāma
<pb n="5.88"/>
Kulaputto uṭṭhānaviriyādhigatehi bhogehi bāhābalaparicitehi sedāvakkhittehi <note n="1">Po. sabbattha vāresu sedāpakkhittehi.</note>
dhammikehi dhammaladdhehi mātāpitaro sakkaroti garukaroti māneti
pūjeti tamenaṁ mātāpitaro sakkatā garukatā mānitā pūjitā
kalyāṇena manasā anukampanti ciraṁ jīva dīghamāyuṁ pālehīti mātāpitānukampitassa
mahānāma kulaputtassa vuḍḍhiyeva pāṭikaṅkhā no parihāni.
Puna caparaṁ mahānāma kulaputto uṭṭhānaviriyādhigatehi bhogehi
bāhābalaparicitehi sedāvakkhittehi dhammikehi dhammaladdhehi puttadāra-
dāsakammakaraporise sakkaroti garukaroti māneti pūjeti tamenaṁ
puttadāradāsakammakaraporisā sakkatā garukatā mānitā pūjitā kalyāṇena
manasā anukampanti ciraṁ jīva dīghamāyuṁ pālehīti puttadāradāsa-
kammakaraporisānukampitassa mahānāma kulaputtassa vuḍḍhiyeva pāṭikaṅkhā
no parihāni. Puna caparaṁ mahānāma kulaputto uṭṭhānaviriyādhigatehi
bhogehi bāhābalaparicitehi sedāvakkhittehi dhammikehi dhammaladdhehi
khettakammantasāmantasabyohāre <note n="2">yu ...sāmantasaṁvohāre. </note> sakkaroti garukaroti māneti pūjeti tamenaṁ
khettakammantasāmantasabyohārā <note n="2">yu ...sāmantasaṁvohāre. </note> sakkatā garukatā mānitā pūjitā
kalyāṇena manasā anukampanti ciraṁ jīva dīghamāyuṁ pālehīti
khettakammantasāmantasabyohārānukampitassa mahānāma kulaputtassa vuḍḍhiyeva
pāṭikaṅkhā no parihāni. Puna caparaṁ mahānāma kulaputto
uṭṭhānaviriyādhigatehi bhogehi bāhābalaparicitehi sedāvakkhittehi dhammikehi
dhammaladdhehi yā tā <note n="3">Ma. yāvatā.</note> balipaṭiggāhikā devatā taṁ <note n="4">Ma. ayaṁ pāṭho natthi.</note> sakkaroti garukaroti
<pb n="5.89"/>
Māneti pūjeti tamenaṁ balipaṭiggāhikā devatā sakkatā garukatā
mānitā pūjitā kalyāṇena manasā anukampanti ciraṁ jīva dīghamāyuṁ
pālehīti devatānukampitassa mahānāma kulaputtassa vuḍḍhiyeva pāṭikaṅkhā
no parihāni. Puna caparaṁ mahānāma kulaputto uṭṭhānaviriyādhigatehi
bhogehi bāhābalaparicitehi sedāvakkhittehi dhammikehi
dhammaladdhehi samaṇabrāhmaṇe sakkaroti garukaroti māneti pūjeti tamenaṁ
samaṇabrāhmaṇā sakkatā garukatā mānitā pūjitā kalyāṇena manasā
anukampanti ciraṁ jīva dīghāmāyuṁ pālehīti samaṇabrāhmaṇānukampitassa
mahānāma kulaputtassa vuḍḍhiyeva pāṭikaṅkhā no parihāni. Yassakassaci
mahānāma kulaputtassa ime pañca dhammā saṁvijjanti yadi vā
rañño khattiyassa muddhābhisittassa yadi vā raṭṭhikassa pettanikassa
yadi vā senāya senāpatikassa yadi vā gāmagāmikassa yadi vā
pūgagāmaṇikassa ye vā pana kulesu paccekādhipaccaṁ kārenti
vuḍḍhiyeva pāṭikaṅkhā no parihānīti.
Mātāpitukiccakaro puttadārahito sadā
antojanassa atthāya ye cassa anujīvino
ubhinnaññeva <note n="1">Ma. ubhinnañceva. Yu. ubhinnaṁ yeva.</note> atthāya vadaññū hoti sīlavā
ñātīnaṁ pubbapetānaṁ diṭṭhe dhamme ca jīvitaṁ <note n="2">Po. dhammeva jīvataṁ. Ma. jīvataṁ. </note>
samaṇānaṁ brāhmaṇānaṁ devatānañca paṇḍito
vittisañjanano <note n="3">Po. pītisañ ....</note> hoti dhammena gharamāvasaṁ
<pb n="5.90"/>
So karitvāna kalyāṇaṁ pujjo hoti pasaṁsiyo
idheva naṁ pasaṁsanti pecca sagge pamodatīti.
<p rend="subhead" sid="9">9, paṭhamavuḍḍhapabbajitasuttaṃ</p>
<p n="59"/>Pañcahi bhikkhave dhammehi samannāgato dullabho vuḍḍhapabbajito
katamehi pañcahi dullabho bhikkhave vuḍḍhapabbajito
nipuṇo dullabho ākappasampanno dullabho bahussuto dullabho
dhammakathiko dullabho vinayadharo imehi kho bhikkhave pañcahi
dhammehi samannāgato dullabho vuḍḍhapabbajitoti.
<p rend="subhead" sid="10">10, dutiyavuḍḍhapabbajitasuttaṃ</p>
<p n="60"/>Pañcahi bhikkhave dhammehi samannāgato dullabho vuḍḍhapabbajito
katamehi pañcahi dullabho bhikkhave vuḍḍhapabbajito
suvaco dullabho <pb ed="P" n="3.79" set="A"/>suggahitaggāhī dullabho padakkhiṇaggāhī dullabho
dhammakathiko dullabho vinayadharo imehi kho bhikkhave pañcahi dhammehi
samannāgato dullabho vuḍḍhapabbajitoti.
Nīvaraṇavaggo paṭhamo.
Tassuddānaṁ
āvaraṇaṁ rāsi aṅgāni samayaṁ <note n="1">Yu. casaddo atthi.</note> mātuputtikā
upajjhāṭṭhānakumārā <note n="2">Po. Yu. upajjhāṭṭhānā .... Ma. upajjhāṭhānā licchavi  kumārā apare dveti.</note> licchavī apare duveti.
</xml>