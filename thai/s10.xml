<xml src="s10.xml">
<pgroup id="s10"/>
<readunit id="s10">10. yakkhasaṃyuttaṃ</readunit>
<p rend="subhead" sid="1">1, indakasuttaṃ</p>
<pb n="1.303"/>
Yakkhasaṁyuttaṁ
paṭhamaṁ indakasuttaṁ
<p n="801"/><pb ed="P" n="1.206" set="S"/>Evamme sutaṁ ekaṁ samayaṁ bhagavā rājagahe viharati
indakūṭe pabbate indakassa yakkhassa bhavane.
<p n="802"/>Atha kho indako yakkho yena bhagavā tenupasaṅkami
upasaṅkamitvā bhagavantaṁ gāthāya ajjhabhāsi
rūpaṁ na jīvanti vadanti buddhā
kathaṁ nvayaṁ vindatimaṁ sarīraṁ
kutassa aṭṭhīyakapiṇḍameti
kathaṁ nvayaṁ sajjati gabbhasminti.
<p n="803"/>Paṭhamaṁ kalalaṁ hoti kalalā hoti abbudaṁ
abbudā jāyate pesi pesi nibbattatī ghano
ghanā pasākhā jāyanti kesā lomā nakhāpi ca
yañcassa bhuñjati mātā annaṁ pānañca bhojanaṁ
tena so tattha yāpeti mātukucchiggato naroti.
<p rend="subhead" sid="2">2, sakkanāmasuttaṃ</p>
Dutiyaṁ sakkasuttaṁ
<p n="804"/>Ekaṁ samayaṁ bhagavā rājagahe viharati gijjhakūṭe pabbate.
<p n="805"/>Atha kho sakkanāmako yakkho yena bhagavā tenupasaṅkami
<pb n="1.304"/>
Upasaṅkamitvā bhagavantaṁ gāthāya ajjhabhāsi
sabbaganthappahīnassa vippamuttassa te sato
samaṇassa na taṁ sādhu yadaññamanusāsatīti <note n="1">Po. Ma. yadaññamanusāsasīti.</note>.
<p n="806"/>Yena kenaci vaṇṇena saṁvāso sakka jāyati
na taṁ arahati sappañño manasā anukampituṁ
manasā ce pasannena yadaññamanusāsati
na tena hoti saṁyutto yānukampā <note n="2">Yu. sānukampā.</note> anuddayāti.
<p rend="subhead" sid="3">3, sūcilomasuttaṃ</p>
Tatiyaṁ sūcilomasuttaṁ
<p n="807"/><pb ed="P" n="1.207" set="S"/>Ekaṁ samayaṁ bhagavā gayāyaṁ viharati ṭaṅkitamañce
sūcilomassa yakkhassa bhavane. Tena kho pana samayena kharo ca yakkho
sūcilomo ca yakkho bhagavato avidūre atikkamanti. Atha kho
kharo yakkho sūcilomaṁ yakkhaṁ etadavoca eso samaṇoti. Neso
samaṇo samaṇako eso yāva jānāmi yadi vā so samaṇo
yadi vā <note n="3">Ma. Yu. yadi vā pana so.</note> samaṇakoti.
<p n="808"/>Atha kho sūcilomo yakkho yena bhagavā tenupasaṅkami
upasaṅkamitvā bhagavato kāyaṁ upanāmesi. Atha kho bhagavā kāyaṁ
apanāmesi. Atha kho sūcilomo yakkho bhagavantaṁ etadavoca bhāyasi
maṁ samaṇāti. Na khvāhantaṁ āvuso bhāyāmi apica te samphasso
pāpakoti. Pañhaṁ taṁ samaṇa pucchissāmi sace me samaṇa na
byākarissasi cittaṁ vā te khipissāmi hadayaṁ vā te phālessāmi
<pb n="1.305"/>
Pādesu vā gahetvā pāragaṅgāya khipissāmīti. Na khvāhantaṁ
āvuso passāmi sadevake loke samārake sabrahmake sassamaṇabrāhmaṇiyā
pajāya sadevamanussāya yo me cittaṁ vā khipeyya
hadayaṁ vā phāleyya pādesu vā gahetvā pāragaṅgāya tīre khipeyya
apica tvaṁ āvuso puccha yadākaṅkhasīti.
<p n="809"/>Rāgo ca doso ca kutonidānā
aratī rati lomahaṁso kutojā
kuto samuṭṭhāya manovitakkā
kumārakā dhaṅkamivossajantīti.
<p n="810"/>Rāgo ca doso ca itonidānā
aratī rati lomahaṁso itojā
ito samuṭṭhāya manovitakkā
kumārakā dhaṅkamivossajanti
snehajā attasambhūtā nigrodhasseva khandhajā
puthū visattā kāmesu māluvā vitthatā vane
ye naṁ pajānanti yatonidānaṁ <note n="1">Sī. yatonidānā.</note>
te naṁ vinodenti suṇohi yakkha
te duttaraṁ oghamimaṁ taranti
atiṇṇapubbaṁ apunabbhavāyāti.
<pb n="1.306"/>
<p rend="subhead" sid="4">4, maṇibhaddasuttaṃ</p>
Catutthaṁ maṇibhaddasuttaṁ
<p n="811"/>Ekaṁ samayaṁ bhagavā magadhesu viharati maṇimāḷake cetiye
maṇibhaddassa yakkhassa bhavane.
<p n="812"/>Atha kho maṇibhaddo yakkho yena bhagavā tenupasaṅkami
upasaṅkamitvā bhagavato santike imaṁ gāthaṁ abhāsi
satimato sadā bhaddaṁ satimā sukhamedhati
satimato suve seyyo verā ca parimuccatīti <note n="1">Ma. ayaṁ gāthā na dissati.</note>.
Satimato sadā bhaddaṁ satimā sukhamedhati
satimato suve seyyo verā na parimuccatīti.
<p n="813"/>Yassa sabbamahorattiṁ <note n="2">Ma. Yu. sabbamahorattaṁ.</note> ahiṁsāya rato mano
mettaṁso <note n="3">mettaṁ sotipi  pāṭhena bhavitabbaṁ.</note> sabbabhūtesu verantassa na kenacīti.
<p rend="subhead" sid="5">5, sānusuttaṃ</p>
Pañcamaṁ sānusuttaṁ
<p n="814"/>Ekaṁ samayaṁ bhagavā sāvatthiyaṁ viharati jetavane
anāthapiṇḍikassa ārāme. Tena kho pana samayena aññatarissā
upāsikāya sānu nāma putto yakkhena gahito hoti.
<p n="815"/>Atha kho sā upāsikā paridevamānā tāyaṁ velāyaṁ
imā gāthāyo abhāsi
<pb n="1.307"/>
Cātuddasiṁ pañcadasiṁ yā ca pakkhassa aṭṭhamī
pārihārikapakkhañca aṭṭhaṅgasusamāgataṁ
uposathaṁ upavasanti brahmacariyaṁ caranti ye
na tehi yakkhā kīḷanti iti me arahataṁ sutaṁ
sādāni ajja passāmi yakkhā kīḷanti sānunāti.
<p n="816"/>Cātuddasiṁ pañcadasiṁ yā ca pakkhassa aṭṭhamī
pārihārikapakkhañca aṭṭhaṅgasusamāgataṁ
uposathaṁ upavasanti brahmacariyaṁ caranti ye
na tehi yakkhā kīḷanti sāhu <note n="1">Yu. iti me.</note> te arahataṁ sutaṁ
sānuṁ pabuddhaṁ vajjāsi yakkhānaṁ vacanaṁ idaṁ
mākāsi pāpakaṁ kammaṁ āvi vā yadi vā raho
saceva <note n="2">Ma. Yu. sace ca.</note> pāpakaṁ kammaṁ karissasi karosi vā
na te dukkhā pamutyatthi uppaccāpi palāyatoti.
<p n="817"/>Mataṁ vā amma rodanti yo vā jīvaṁ na dissati
jīvantaṁ amma passantī kasmā maṁ amma rodasīti.
<p n="818"/>Mataṁ vā putta rodanti yo vā jīvaṁ na dissati
yo ca kāme cajitvāna <note n="3">Yu. vajitvāna.</note> punarāgacchate <note n="4">Po. punarāvattate.</note> idha
taṁ vāpi putta rodanti puna jīvaṁ mato hi so
kukkulā ubbhato tāta kukkulaṁ patitumicchasi
narakā ubhato tāta narakaṁ patitumicchasi
<pb n="1.308"/>
Abhidhāvatha bhaddante kassa ujjhāpayāmase
ādittā nibbhataṁ bhaṇḍaṁ puna ḍayhitumicchasīti.
<p rend="subhead" sid="6">6, piyaṅkarasuttaṃ</p>
Chaṭṭhaṁ piyaṅkarasuttaṁ
<p n="819"/>Ekaṁ samayaṁ āyasmā anuruddho sāvatthiyaṁ viharati jetavane
anāthapiṇḍikassa ārāme. Tena kho pana samayena āyasmā anuruddho
rattiyā paccūsasamayaṁ paccuṭṭhāya dhammapadāni bhāsati.
<p n="820"/>Atha kho piyaṅkaramātā yakkhinī puttakaṁ evaṁ tosesi
mā saddamakarī piyaṅkara
bhikkhu dhammapadāni bhāsati
apica dhammapadaṁ vijāniya
paṭipajjema hitāya no siyāti.
<p n="821"/>Pāṇesu ca saññamāmase
sampajānamusā na bhaṇāmase
sikkhema susīlyamattano
api muccema pisācayoniyāti.
<p rend="subhead" sid="7">7, punabbasusuttaṃ</p>
Sattamaṁ punabbasusuttaṁ
<p n="822"/>Ekaṁ samayaṁ bhagavā sāvatthiyaṁ viharati jetavane
anāthapiṇḍikassa ārāme. <pb ed="P" n="1.210" set="S"/>Tena kho pana samayena bhagavā bhikkhū
nibbānapaṭisaṁyuttāya dhammiyā kathāya sandasseti samādapeti
samuttejeti sampahaṁseti. Te ca bhikkhū aṭṭhikatvā manasikatvā
<pb n="1.309"/>
Sabbacetaso samannāharitvā ohitasotā dhammaṁ suṇanti.
<p n="823"/>Atha kho punabbasumātā yakkhinī puttakaṁ <note n="1">Po. Ma. Yu. puttake.</note> evaṁ tosesi
tuṇhī uttarike hohi tuṇhī hohi punabbasu
yāvāhaṁ buddhaseṭṭhassa dhammaṁ sossāmi satthuno
nibbānaṁ bhagavā āha sabbaganthappamocanaṁ
ativelā ca me hoti asmiṁ dhamme piyāyanā
piyo loke sako putto piyo loke sako pati
tato piyataraṁ <note n="2">Ma. Yu. piyatarā.</note> mayhaṁ assa dhammassa magganā
na hi putto pati vāpi piyo dukkhā pamocaye
yathā saddhammassavanaṁ dukkhā moceti pāṇinaṁ
loke dukkhaparetasmiṁ jarāmaraṇasaṁyute
jarāmaraṇamokkhāya yaṁ dhammaṁ abhisambudhaṁ
taṁ dhammaṁ sotumicchāmi tuṇhī hohi punabbasūti.
<p n="824"/>Amma <note n="3">Ma. ammā.</note> na byāharissāmi tuṇhībhūtāyamuttarā
dhammameva nisāmehi saddhammassavanaṁ sukhaṁ
saddhammassa anaññāya amma <note n="4">Ma. ammā.</note> dukkhaṁ carāmase
esa devamanussānaṁ sammūḷhānaṁ pabhaṅkaro
buddho antimasārīro dhammaṁ deseti cakkhumāti.
<p n="825"/>Sādhu kho paṇḍito nāma putto jāto ure sayo <note n="5">Yu. seyyo.</note>
putto me buddhaseṭṭhassa dhammasuddhaṁ piyāyati
<pb n="1.310"/>
Punabbasu sukhī hohi ajjāhamhi samuggatā
diṭṭhāni ariyasaccāni uttarāpi suṇātu meti.
<p rend="subhead" sid="8">8, sudattasuttaṃ</p>
Aṭṭhamaṁ sudattasuttaṁ
<p n="826"/>Ekaṁ samayaṁ bhagavā rājagahe viharati sītavane. Tena
kho pana samayena anāthapiṇḍiko gahapati rājagahaṁ anuppatto hoti
kenacideva karaṇīyena. Assosi kho anāthapiṇḍiko gahapati buddho
kira loke uppannoti tāvadeva ca pana bhagavantaṁ dassanāya
upasaṅkamitukāmo hoti <note n="1">Yu. ahosi.</note>. <pb ed="P" n="1.211" set="S"/>Atha <note n="2">Ma. Yu. athassa.</note> kho anāthapiṇḍikassa gahapatissa
etadahosi akālo kho ajja bhagavantaṁ dassanāya upasaṅkamituṁ
svedānāhaṁ kālena bhagavantaṁ dassanāya upasaṅkamissāmīti. Buddhagatāya
satiyā nipajji rattiyā sudaṁ tikkhattuṁ vuṭṭhāsi pabhātanti
maññamāno. Atha kho anāthapiṇḍiko gahapati yena sīvathikadvāraṁ
tenupasaṅkami. Amanussā dvāraṁ vivariṁsu.
<p n="827"/>Atha kho anāthapiṇḍikassa gahapatissa nagaramhā
nikkhamantassa āloko antaradhāyi andhakāro pāturahosi bhayaṁ
chambhitattaṁ lomahaṁso udapādi. Tato ca puna nivattitukāmo ahosi.
Atha kho sivako yakkho antarahito saddaṁ anussāvesi
sataṁ hatthī sataṁ assā sataṁ assatarī rathā
sataṁ kaññāsahassāni āmuttamaṇikuṇḍalā
ekassa padavītihārassa kalaṁ nāgghanti soḷasiṁ
<pb n="1.311"/>
Abhikkama gahapati abhikkama gahapati
abhikkamanante seyyo no paṭikkamananti.
Atha kho anāthapiṇḍikassa gahapatissa andhakāro antaradhāyi āloko
pāturahosi yaṁ ahosi bhayaṁ chambhitattaṁ lomahaṁso so paṭippassambhi.
<p n="828"/>Dutiyampi kho anāthapiṇḍikassa gahapatissa āloko
antaradhāyi andhakāro pāturahosi bhayaṁ chambhitattaṁ lomahaṁso
udapādi. Tato ca puna nivattitukāmo ahosi. Dutiyampi kho
sivako yakkho antarahito saddamanussāvesi
sataṁ hatthī sataṁ assā .pe. Kalaṁ nāgghanti soḷasiṁ
abhikkama gahapati abhikkama gahapati
abhikkamanante seyyo no paṭikkamananti.
Atha kho anāthapiṇḍikassa gahapatissa andhakāro antaradhāyi āloko
pāturahosi yaṁ ahosi bhayaṁ chambhitattaṁ lomahaṁso so paṭippassambhi.
<p n="829"/>Tatiyampi kho anāthapiṇḍikassa gahapatissa āloko
antaradhāyi andhakāro pāturahosi bhayaṁ chambhitattaṁ lomahaṁso
udapādi. Tato ca puna nivattitukāmo ahosi. Tatiyampi kho
sivako yakkho antarahito saddamanussāvesi
sataṁ hatthī sataṁ assā .pe. Kalaṁ nāgghanti soḷasiṁ
abhikkama gahapati abhikkama gahapati
abhikkamanante seyyo no paṭikkamananti.
<pb n="1.312"/>
Atha kho anāthapiṇḍikassa gahapatissa andhakāro <pb ed="P" n="1.212" set="S"/>antaradhāyi āloko
pāturahosi yaṁ ahosi bhayaṁ chambhitattaṁ lomahaṁso so paṭippassambhi.
<p n="830"/>Atha kho anāthapiṇḍiko gahapati yena sītavanaṁ
tenupasaṅkami. Tena kho pana samayena bhagavā rattiyā paccūsasamayaṁ
paccuṭṭhāya ajjhokāse caṅkamati. Addasā kho bhagavā anāthapiṇḍikaṁ
gahapatiṁ dūratova āgacchantaṁ disvāna caṅkamā orohitvā
paññatte āsane nisīdi. Nisajja kho bhagavā anāthapiṇḍikaṁ gahapatiṁ
etadavoca ehi sudattāti. Atha kho anāthapiṇḍiko gahapati
nāmena maṁ bhagavā ālapatīti tattheva bhagavato pādesu sirasā nipatitvā
bhagavantaṁ etadavoca kacci bhante bhagavā sukhaṁ vasitthāti <note n="1">Yu. sukhamasayitthāti.</note>.
<p n="831"/>Sabbadā ve sukhaṁ seti brāhmaṇo parinibbuto
yo na limpati kāmesu sītibhūto nirūpadhi
sabbā āsattiyo chetvā vineyya hadaye daraṁ
upasanto sukhaṁ seti santiṁ pappuyya cetasāti.
<p rend="subhead" sid="9">9, paṭhamasukkāsuttaṃ</p>
Navamaṁ paṭhamasukkāsuttaṁ
<p n="832"/>Ekaṁ samayaṁ bhagavā rājagahe viharati veḷuvane kalandakanivāpe.
Tena kho pana samayena sukkā bhikkhunī mahatiyā parisāya
parivutā dhammaṁ deseti.
<p n="833"/>Atha kho sukkāya bhikkhuniyā abhippasanno yakkho rājagahe
<pb n="1.313"/>
Rathikāya rathikaṁ siṅghāṭakena siṅghāṭakaṁ upasaṅkamitvā tāyaṁ velāyaṁ
imā gāthāyo abhāsi
kimme katā rājagahe manussā madhupitāva seyare <note n="1">acchare.</note>
ye sukkaṁ na payirupāsanti desentiṁ amataṁ padaṁ
tañca pana appaṭivāniyaṁ asecanakamojavaṁ
pivanti maññe sappaññā valāhakamiva panthagūti.
<p rend="subhead" sid="10">10, dutiyasukkāsuttaṃ</p>
Dasamaṁ dutiyasukkāsuttaṁ
<p n="834"/>Ekaṁ samayaṁ bhagavā rājagahe viharati veḷuvane kalandakanivāpe.
Tena kho pana samayena aññataro upāsako sukkāya
bhikkhuniyā bhojanaṁ adāsi.
<p n="835"/>Atha kho sukkāya bhikkhuniyā abhippasanno yakkho rājagahe
rathikāya rathikaṁ siṅghāṭakena siṅghāṭakaṁ upasaṅkamitvā tāyaṁ velāyaṁ
imaṁ gāthaṁ abhāsi
puññaṁ vata pasavi bahuṁ sappañño vatāyamupāsako
yo sukkāya adāsi bhojanaṁ sabbaganthehi vippamuttāyāti <note n="2">Ma. Yu. vippamuttiyāti. evaṁ sabbattha ñātabbaṁ.</note>.
<p rend="subhead" sid="11">11, cīrāsuttaṃ</p>
Ekādasamaṁ cīrāsuttaṁ
<p n="836"/>Ekaṁ samayaṁ bhagavā rājagahe viharati veḷuvane kalandakanivāpe.
Tena kho pana samayena aññataro upāsako cīrāya <note n="3">Sī. vīrāya.</note>
bhikkhuniyā cīvaraṁ adāsi.
<pb n="1.314"/>
<p n="837"/>Atha kho cīrāya bhikkhuniyā abhippasanno yakkho rājagahe
rathikāya rathikaṁ siṅghāṭakena siṅghāṭakaṁ upasaṅkamitvā tāyaṁ velāyaṁ
imaṁ gāthaṁ abhāsi
puññaṁ vata pasavi bahuṁ sappañño vatāyamupāsako
yo cīrāya adāsi cīvaraṁ sabbayogehi vippamuttāyāti.
<p rend="subhead" sid="12">12, āḷavakasuttaṃ</p>
Dvādasamaṁ āḷavakasuttaṁ
<p n="838"/>Evamme sutaṁ ekaṁ samayaṁ bhagavā āḷaviyaṁ viharati
āḷavakassa yakkhassa bhavane. Atha kho āḷavako yakkho yena
bhagavā tenupasaṅkami upasaṅkamitvā bhagavantaṁ etadavoca nikkhama
samaṇāti. Sādhāvusoti bhagavā nikkhami. Pavisa samaṇāti.
Sādhāvusoti bhagavā pāvisi. Dutiyampi kho āḷavako yakkho bhagavantaṁ
etadavoca nikkhama samaṇāti. Sādhāvusoti bhagavā nikkhami. Pavisa
samaṇāti. Sādhāvusoti bhagavā pāvisi. <pb ed="P" n="1.214" set="S"/>Tatiyampi kho āḷavako
yakkho bhagavantaṁ etadavoca nikkhama samaṇāti. Sādhāvusoti bhagavā
nikkhami. Pavisa samaṇāti. Sādhāvusoti bhagavā pāvisi.
<p n="839"/>Catutthampi kho āḷavako yakkho bhagavantaṁ etadavoca
nikkhama samaṇāti. Na khvāhaṁ āvuso nikkhamissāmi yante karaṇīyaṁ
taṁ karohīti. Pañhaṁ taṁ samaṇa pucchissāmi sace me na byākarissasi
cittaṁ vā te khipissāmi hadayaṁ vā te phālessāmi pādesu vā gahetvā
pāragaṅgāya khipissāmīti. Na khvāhantaṁ āvuso passāmi sadevake loke
<pb n="1.315"/>
Samārake sabrahmake sassamaṇabrāhmaṇiyā pajāya sadevamanussāya
yo me cittaṁ vā khipeyya hadayaṁ vā phāleyya pādesu vā gahetvā
pāragaṅgāya khipeyya apica tvaṁ āvuso puccha yadākaṅkhasīti.
<p n="840"/>Kiṁsūdha vittaṁ purisassa seṭṭhaṁ
kiṁsu suciṇṇaṁ sukhamāvahāti
kiṁsu have sādhutaraṁ rasānaṁ
kathaṁjīviṁ <note n="1">ghatvāvaggassa vittasutte kathaṁjīvīti ... paññājīvīti dissanti.</note> jīvitamāhu seṭṭhanti.
<p n="841"/>Saddhīdha vittaṁ purisassa seṭṭhaṁ
dhammo suciṇṇo sukhamāvahāti
saccaṁ have sādhutaraṁ rasānaṁ
paññājīviṁ jīvitamāhu seṭṭhanti.
<p n="842"/>Kathaṁsu tarati oghaṁ kathaṁsu tarati aṇṇavaṁ
kathaṁsu dukkhamacceti kathaṁsu parisujjhatīti.
<p n="843"/>Saddhāya tarati oghaṁ appamādena aṇṇavaṁ
viriyena dukkhamacceti paññāya parisujjhatīti.
<p n="844"/>Kathaṁsu labhate paññaṁ kathaṁsu vindate dhanaṁ
kathaṁsu kittiṁ pappoti kathaṁ mittāni ganthati
asmā lokā paraṁ lokaṁ kathaṁ pecca na socatīti.
<p n="845"/>Saddahāno arahataṁ dhammaṁ nibbānapattiyā
<pb n="1.316"/>
Sussūsaṁ <note n="1">Yu. sussūsā labhate paññā.</note> labhate paññaṁ appamatto vicakkhaṇo
paṭirūpakārī dhuravā uṭṭhātā vindate dhanaṁ
saccena kittiṁ pappoti dadaṁ mittāni ganthati
yassete caturo dhammā saddhassa gharamesino
saccaṁ dhammo dhiti cāgo sa ve pecca na socati
iṅgha aññepi pucchassu puthū samaṇabrāhmaṇe
yadi saccā damā cāgā khantyā bhiyyodha vijjatīti.
<p n="846"/>Kathaṁ nudāni puccheyyaṁ puthū samaṇabrāhmaṇe
yohaṁ ajja pajānāmi yo attho samparāyiko
atthāya vata me buddho vāsāyāḷavimāgamā <note n="2">Yu. ...vimāgato.</note>
yohaṁ ajja pajānāmi yattha dinnaṁ mahapphalaṁ
so ahaṁ vicarissāmi gāmā gāmaṁ purā puraṁ
namassamāno sambuddhaṁ dhammassa ca sudhammatanti.
Yakkhasaṁyuttaṁ samattaṁ.
Tassuddānaṁ
indako sakkasūci ca maṇibhaddo ca sānu ca
piyaṅkarapunabbasu sudatto ca dve sukkā cīrā
āḷavakena dvādasāti.
<pb n="1.317"/>
Sakkasaṁyuttaṁ
paṭhamavaggo paṭhamo
</xml>