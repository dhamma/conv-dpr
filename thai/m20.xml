<xml src="m20.xml">
<pgroup id="m20"/>
<readunit id="m20">10. vitakkasaṇṭhānasuttaṃ</readunit>
<pb n="1.241"/>
Vitakkasaṇṭhānasuttaṁ
<p n="256"/>Evamme sutaṁ ekaṁ samayaṁ bhagavā sāvatthiyaṁ viharati
jetavane anāthapiṇḍikassa ārāme. Tatra kho bhagavā bhikkhū
āmantesi bhikkhavoti. Bhadanteti <pb ed="P" n="1.119" set="M"/>te bhikkhū bhagavato paccassosuṁ.
<p n="257"/>Bhagavā etadavoca adhicittamanuyuttena bhikkhave bhikkhunā
pañca nimittāni kālena kālaṁ manasikātabbāni. Katamāni pañca.
Idha bhikkhave bhikkhuno yaṁ nimittaṁ āgamma yaṁ nimittaṁ manasikaroto
uppajjanti pāpakā akusalā vitakkā chandūpasañhitāpi dosūpasañhitāpi
mohūpasañhitāpi tena bhikkhave bhikkhunā tamhā
nimittā aññaṁ nimittaṁ manasikātabbaṁ kusalūpasañhitaṁ tassa tamhā
nimittā aññaṁ nimittaṁ manasikaroto kusalūpasañhitaṁ ye pāpakā
akusalā vitakkā chandūpasañhitāpi dosūpasañhitāpi mohūpasañhitāpi
te pahīyanti te abbhatthaṁ gacchanti tesaṁ pahānā ajjhattameva
cittaṁ santiṭṭhati sannisīdati ekodibhoti <note n="1">Sī. Ma. Yu. ekodi hoti.</note> samādhiyati. Seyyathāpi bhikkhave
dakkho phalagaṇḍo vā phalagaṇḍantevāsī vā sukhumāya āṇiyā
oḷārikaṁ āṇiṁ abhinīhaneyya abhinīhareyya abhinivatteyya evameva
kho bhikkhave bhikkhuno yaṁ nimittaṁ āgamma yaṁ nimittaṁ manasikaroto
uppajjanti pāpakā akusalā vitakkā chandūpasañhitāpi
<pb n="1.242"/>
Dosūpasañhitāpi mohūpasañhitāpi tena bhikkhave bhikkhunā tamhā nimittā
aññaṁ nimittaṁ manasikātabbaṁ kusalūpasañhitaṁ tassa tamhā nimittā
aññaṁ nimittaṁ manasikaroto kusalūpasañhitaṁ ye pāpakā akusalā
vitakkā chandūpasañhitāpi dosūpasañhitāpi mohūpasañhitāpi te
pahīyanti te abbhatthaṁ gacchanti tesaṁ pahānā ajjhattameva cittaṁ
santiṭṭhati sannisīdati ekodibhoti samādhiyati.
<p n="258"/>Tassa ce bhikkhave bhikkhuno tamhā nimittā aññaṁ
nimittaṁ manasikaroto kusalūpasañhitaṁ uppajjanteva pāpakā akusalā
vitakkā chandūpasañhitāpi dosūpasañhitāpi mohūpasañhitāpi tena
bhikkhave bhikkhunā tesaṁ vitakkānaṁ ādīnavo upaparikkhitabbo itipime
vitakkā akusalā itipime vitakkā sāvajjā itipime vitakkā
dukkhavipākāti. Tassa tesaṁ vitakkānaṁ ādīnavaṁ upaparikkhato
ye pāpakā akusalā vitakkā chandūpasañhitāpi dosūpasañhitāpi
mohūpasañhitāpi te pahīyanti te abbhatthaṁ gacchanti tesaṁ
pahānā ajjhattameva cittaṁ santiṭṭhati sannisīdati ekodibhoti
samādhiyati. Seyyathāpi bhikkhave itthī vā puriso vā daharo
yuvā maṇḍanakajātiko ahikuṇapena vā kukkurakuṇapena vā manussakuṇapena
vā kaṇṭhe ālaggena <note n="1">Sī. Ma. Yu. āsattena.</note> aṭṭiyeyya harāyeyya jiguccheyya
evameva kho bhikkhave tassa ce bhikkhuno tamhā <note n="2">Ma. tamhāpiṁti dissati.</note> nimittā aññaṁ
<pb n="1.243"/>
Nimittaṁ manasikaroto kusalūpasañhitaṁ uppajjanteva pāpakā akusalā
vitakkā chandūpasañhitāpi dosūpasañhitāpi mohūpasañhitāpi tena
bhikkhave bhikkhunā tesaṁ vitakkānaṁ ādīnavo upaparikkhitabbo itipime
vitakkā akusalā itipime vitakkā sāvajjā itipime vitakkā
dukkhavipākāti. Tassa tesaṁ vitakkānaṁ ādīnavaṁ upaparikkhato ye
pāpakā akusalā vitakkā chandūpasañhitāpi dosūpasañhitāpi mohūpasañhitāpi
te pahīyanti te abbhatthaṁ gacchanti tesaṁ pahānā
ajjhattameva cittaṁ santiṭṭhati sannisīdati ekodibhoti samādhiyati.
<p n="259"/>Tassa ce bhikkhave bhikkhuno tesaṁ <note n="1">Ma. Yu. tesampīti dissati.</note> vitakkānaṁ ādīnavaṁ
upaparikkhato uppajjanteva pāpakā akusalā vitakkā chandūpasañhitāpi
dosūpasañhitāpi mohūpasañhitāpi tena bhikkhave bhikkhunā
tesaṁ vitakkānaṁ asati amanasikāro āpajjitabbo tassa tesaṁ
vitakkānaṁ asati amanasikāraṁ āpajjato ye pāpakā akusalā vitakkā
chandūpasañhitāpi dosūpasañhitāpi mohūpasañhitāpi te pahīyanti
te abbhatthaṁ gacchanti tesaṁ pahānā ajjhattameva cittaṁ santiṭṭhati
sannisīdati ekodibhoti samādhiyati. Seyyathāpi bhikkhave cakkhumā
puriso āpāthagatānaṁ rūpānaṁ adassanakāmo assa so nimmileyya
vā aññena vā apalokeyya evameva kho bhikkhave tassa ce
bhikkhuno tesaṁ vitakkānaṁ ādīnavaṁ upaparikkhato uppajjanteva pāpakā
akusalā vitakkā chandūpasañhitāpi .pe. Ekodibhoti samādhiyati.
<pb n="1.244"/>
<p n="260"/>Tassa ce bhikkhave bhikkhuno tesaṁ vitakkānaṁ asatiamanasikāraṁ
āpajjato uppajjanteva pāpakā akusalā vitakkā
chandūpasañhitāpi dosūpasañhitāpi mohūpasañhitāpi tena bhikkhave
bhikkhunā tesaṁ vitakkānaṁ vitakkasaṅkhārasaṇṭhānaṁ manasikātabbaṁ tassa
tesaṁ vitakkānaṁ vitakkasaṅkhārasaṇṭhānaṁ manasikaroto ye pāpakā
akusalā vitakkā chandūpasañhitāpi dosūpasañhitāpi mohūpasañhitāpi
te pahīyanti te abbhatthaṁ gacchanti tesaṁ pahānā ajjhattameva
cittaṁ santiṭṭhati sannisīdati ekodibhoti samādhiyati. Seyyathāpi
bhikkhave puriso sīghaṁ gaccheyya tassa evamassa kinnukho ahaṁ
sīghaṁ gacchāmi yannūnāhaṁ saṇikaṁ gaccheyyanti so saṇikaṁ gaccheyya.
Tassa evamassa kinnukho ahaṁ saṇikaṁ gacchāmi yannūnāhaṁ tiṭṭheyyanti
so tiṭṭheyya. Tassa evamassa kinnukho ahaṁ ṭhito yannūnāhaṁ
nisīdeyyanti so nisīdeyya. Tassa evamassa kinnukho ahaṁ
nisinno yannūnāhaṁ nipajjeyyanti so nipajjeyya. Evañhi so
bhikkhave puriso oḷārikaṁ oḷārikaṁ iriyāpathaṁ abhinissajjetvā <note n="1">Sī. Ma. Yu. abhinivajjetvā.</note> sukhumaṁ
sukhumaṁ iriyāpathaṁ kappeyya evameva kho bhikkhave tassa ce bhikkhuno
tesaṁpi vitakkānaṁ vitakkasaṅkhārasaṇṭhānaṁ manasikaroto uppajjanteva
pāpakā akusalā vitakkā chandūpasañhitāpi .pe. Ekodibhoti
samādhiyati.
<pb n="1.245"/>
<p n="261"/>Tassa ce bhikkhave bhikkhuno tesaṁpi vitakkānaṁ
vitakkasaṅkhārasaṇṭhānaṁ manasikaroto uppajjanteva pāpakā akusalā vitakkā
chandūpasañhitāpi dosūpasañhitāpi mohūpasañhitāpi tena bhikkhave
bhikkhunā dantebhi dantamādhāya jivhāya tāluṁ āhacca cetasā cittaṁ
abhiniggaṇhitabbaṁ abhinippīḷetabbaṁ abhisantāpetabbaṁ <pb ed="P" n="1.121" set="M"/>tassa dantebhi
dantamādhāya jivhāya tāluṁ āhacca cetasā cittaṁ abhiniggaṇhato
abhinippīḷayato abhisantāpayato ye pāpakā akusalā vitakkā
chandūpasañhitāpi dosūpasañhitāpi mohūpasañhitāpi te pahīyanti
te abbhatthaṁ gacchanti tesaṁ pahānā ajjhattameva cittaṁ santiṭṭhati
sannisīdati ekodibhoti samādhiyati. Seyyathāpi bhikkhave balavā
puriso dubbalataraṁ purisaṁ sīse vā gale vā khandhe vā gahetvā <note n="1">Sī. Yu. sīse gahetvā khandhe gahetvāti ime pāṭhā paññāyanti.</note>
abhiniggaṇheyya abhinippīḷeyya abhisantāpeyya evameva kho bhikkhave
tassa ce bhikkhuno tesaṁ vitakkānaṁ vitakkasaṅkhārasaṇṭhānaṁ manasikaroto
uppajjanteva pāpakā akusalā vitakkā chandūpasañhitāpi
dosūpasañhitāpi mohūpasañhitāpi tena bhikkhave bhikkhunā dantebhi
dantamādhāya jivhāya tāluṁ āhacca cetasā cittaṁ abhiniggaṇhitabbaṁ
abhinippīḷetabbaṁ abhisantāpetabbaṁ tassa dantebhi dantamādhāya
jivhāya tāluṁ āhacca cetasā cittaṁ abhiniggaṇhato abhinippīḷayato
abhisantāpayato ye pāpakā akusalā vitakkā chandūpasañhitāpi
<pb n="1.246"/>
Dosūpasañhitāpi mohūpasañhitāpi te pahīyanti te abbhatthaṁ
gacchanti tesaṁ pahānā ajjhattameva cittaṁ santiṭṭhati sannisīdati
ekodibhoti samādhiyati.
<p n="262"/>Yato ca <note n="1">Sī. Yu. casaddo na dissati.</note> kho bhikkhave bhikkhuno yaṁ nimittaṁ āgamma
yaṁ nimittaṁ manasikaroto uppajjanti pāpakā akusalā vitakkā
chandūpasañhitāpi dosūpasañhitāpi mohūpasañhitāpi tassa tamhā
nimittā aññaṁ nimittaṁ manasikaroto kusalūpasañhitaṁ ye pāpakā
akusalā vitakkā chandūpasañhitāpi dosūpasañhitāpi mohūpasañhitāpi
te pahīyanti te abbhatthaṁ gacchanti tesaṁ pahānā ajjhattameva
cittaṁ santiṭṭhati sannisīdati ekodibhoti samādhiyati. Tesaṁ vitakkānaṁ
ādīnavaṁ upaparikkhato ye pāpakā akusalā vitakkā chandūpasañhitāpi
dosūpasañhitāpi mohūpasañhitāpi te pahīyanti te abbhatthaṁ
gacchanti tesaṁ pahānā ajjhattameva cittaṁ santiṭṭhati sannisīdati
ekodibhoti samādhiyati. Tesaṁ vitakkānaṁ asati amanasikāraṁ āpajjato
ye pāpakā akusalā vitakkā chandūpasañhitāpi dosūpasañhitāpi
mohūpasañhitāpi te pahīyanti te abbhatthaṁ gacchanti tesaṁ
pahānā ajjhattameva cittaṁ santiṭṭhati sannisīdati ekodibhoti
samādhiyati. Tesaṁ vitakkānaṁ vitakkasaṅkhārasaṇṭhānaṁ manasikaroto
ye pāpakā akusalā vitakkā chandūpasañhitāpi dosūpasañhitāpi
<pb n="1.247"/>
Mohūpasañhitāpi te pahīyanti te abbhatthaṁ gacchanti tesaṁ pahānā
ajjhattameva cittaṁ santiṭṭhati sannisīdati ekodibhoti samādhiyati.
Dantebhi dantamādhāya jivhāya tāluṁ āhacca cetasā cittaṁ
abhiniggaṇhato abhinippīḷayato abhisantāpayato ye pāpakā akusalā
vitakkā chandūpasañhitāpi dosūpasañhitāpi mohūpasañhitāpi te
pahīyanti te abbhatthaṁ gacchanti tesaṁ pahānā ajjhattameva
cittaṁ santiṭṭhati sannisīdati ekodibhoti <pb ed="P" n="1.122" set="M"/>samādhiyati. Ayaṁ vuccati
bhikkhave bhikkhu vasī vitakkapariyāyapathesu yaṁ vitakkaṁ ākaṅkhissati
taṁ vitakkaṁ vitakkessati yaṁ vitakkaṁ nākaṅkhissati na taṁ vitakkaṁ
vitakkessati acchecchi taṇhaṁ vivattayi <note n="1">Sī. Yu. vāvattayi.</note> saññojanaṁ sammā
mānābhisamayā antamakāsi dukkhassāti.
Idamavoca bhagavā attamanā te bhikkhū bhagavato bhāsitaṁ
abhinandunti.
Vitakkasaṇṭhānasuttaṁ niṭṭhitaṁ dasamaṁ.
Sīhanādavaggo dutiyo.
Tassudānaṁ
cūḷasīhanādalomahaṁsavaro mahā cūḷadukkhakkhandhānumānikasuttaṁ
khīlapatthamadhupiṇḍikadvidhāvitakkaṁ pañcanimittakathā puna vaggo.
<p rend="subhead" check="nosid">3, opammavaggo</p>
</xml>