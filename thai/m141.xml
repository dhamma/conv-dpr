<xml src="m141.xml">
<pgroup id="m141"/>
<readunit id="m141">11. saccavibhaṅgasuttaṃ</readunit>
<pb n="3.449"/>
Saccavibhaṅgasuttaṁ
<p n="698"/>Evamme sutaṁ ekaṁ samayaṁ bhagavā bārāṇasiyaṁ viharati
isipatane migadāye. Tatra kho bhagavā bhikkhū āmantesi bhikkhavoti.
Bhadanteti te bhikkhū bhagavato paccassosuṁ.
<p n="699"/>Bhagavā etadavoca tathāgatena bhikkhave arahatā
sammāsambuddhena bārāṇasiyaṁ isipatane migadāye anuttaraṁ dhammacakkaṁ
pavattitaṁ appaṭivattiyaṁ samaṇena vā brāhmaṇena vā devena vā
mārena vā brahmunā vā kenaci vā lokasmiṁ yadidaṁ catunnaṁ
ariyasaccānaṁ ācikkhanā desanā paññāpanā paṭṭhapanā vivaraṇā
vibhajanā uttānīkammaṁ katamesaṁ catunnaṁ dukkhassa ariyasaccassa
ācikkhanā desanā paññāpanā paṭṭhapanā vivaraṇā vibhajanā uttānīkammaṁ
dukkhasamudayassa ariyasaccassa ācikkhanā desanā paññāpanā
paṭṭhapanā vivaraṇā vibhajanā uttānīkammaṁ dukkhanirodhassa ariyasaccassa
ācikkhanā desanā paññāpanā paṭṭhapanā vivaraṇā vibhajanā
uttānīkammaṁ dukkhanirodhagāminiyā paṭipadāya ariyasaccassa ācikkhanā
desanā paññāpanā paṭṭhapanā vivaraṇā vibhajanā uttānīkammaṁ
tathāgatena bhikkhave arahatā sammāsambuddhena bārāṇasiyaṁ isipatane
migadāye anuttaraṁ dhammacakkaṁ pavattitaṁ appaṭivattiyaṁ samaṇena vā
brāhmaṇena vā devena vā mārena vā brahmunā vā kenaci vā
<pb n="3.450"/>
Lokasmiṁ yadidaṁ imesaṁ catunnaṁ ariyasaccānaṁ ācikkhanā desanā
paññāpanā paṭṭhapanā vivaraṇā vibhajanā uttānīkammaṁ. Sevatha
bhikkhave sārīputtamoggallāne bhajatha bhikkhave sārīputtamoggallāne
paṇḍitā bhikkhū anuggāhakā sabrahmacārīnaṁ. Seyyathāpi bhikkhave
janetā <note n="1">Yu. janettī.</note> evaṁ sārīputto. Seyyathāpi jātassa āpādetā
evaṁ moggallāno. Sārīputto bhikkhave sotāpattiphale vineti
moggallāno uttamatthe sārīputto bhikkhave pahoti cattāri
ariyasaccāni vitthārena ācikkhituṁ desetuṁ paññāpetuṁ paṭṭhapetuṁ
vivarituṁ <pb ed="P" n="3.249" set="M"/>vibhajituṁ uttānīkātunti. Idamavoca bhagavā idaṁ vatvāna
sugato uṭṭhāyāsanā vihāraṁ pāvisi.
<p n="700"/>Tatra kho āyasmā sārīputto acirapakkantassa bhagavato
bhikkhū āmantesi āvuso bhikkhavoti. Āvusoti kho te bhikkhū
āyasmato sārīputtassa paccasosuṁ. Āyasmā sārīputto
etadavoca tathāgatena āvuso arahatā sammāsambuddhena bārāṇasiyaṁ
isipatane migadāye anuttaraṁ dhammacakkaṁ pavattitaṁ appaṭivattiyaṁ
samaṇena vā brāhmaṇena vā devena vā mārena vā brahmunā
vā kenaci vā lokasmiṁ yadidaṁ catunnaṁ ariyasaccānaṁ ācikkhanā
desanā paññāpanā paṭṭhapanā vivaraṇā vibhajanā uttānīkammaṁ
katamesaṁ catunnaṁ dukkhassa ariyasaccassa ācikkhanā desanā
paññāpanā paṭṭhapanā vivaraṇā vibhajanā uttānīkammaṁ dukkhasamudayassa
<pb n="3.451"/>
Ariyasaccassa ācikkhanā desanā paññāpanā paṭṭhapanā vivaraṇā
vibhajanā uttānīkammaṁ dukkhanirodhassa ariyasaccassa ācikkhanā
desanā paññāpanā paṭṭhapanā vivaraṇā vibhajanā uttānīkammaṁ
dukkhanirodhagāminiyā paṭipadāya ariyasaccassa ācikkhanā desanā
paññāpanā paṭṭhapanā vivaraṇā vibhajanā uttānīkammaṁ.
<p n="701"/>Katamañcāvuso dukkhaṁ ariyasaccaṁ. Jātipi dukkhā jarāpi
dukkhā <note n="1">Po. etthantare byādhipi dukkhāti dissati.</note> maraṇampi dukkhaṁ sokaparidevadukkhadomanassupāyāsāpi dukkhā
yampicchaṁ na labhati tampi dukkhaṁ saṅkhittena pañcupādānakkhandhā
dukkhā. Katamā cāvuso jāti yā tesaṁ tesaṁ sattānaṁ tamhi
tamhi sattanikāye jāti sañjāti okkanti nibbatti <note n="2">Ma. ayaṁ pāṭho natthi.</note> abhinibbatti
khandhānaṁ pātubhāvo āyatanānaṁ paṭilābho ayaṁ vuccatāvuso jāti.
Katamā cāvuso jarā yā tesaṁ tesaṁ sattānaṁ tamhi tamhi sattanikāye
jarā jīraṇatā khaṇḍiccaṁ pāliccaṁ valittacatā āyuno saṁhāni
indriyānaṁ paripāko ayaṁ vuccatāvuso jarā. Katamañcāvuso
maraṇaṁ yā tesaṁ tesaṁ sattānaṁ tamhā tamhā sattanikāyā cuti
cavanatā bhedo antaradhānaṁ maccu maraṇaṁ kālakiriyā khandhānaṁ bhedo
kaḷevarassa nikkhepo jīvitindriyassa upacchedo idaṁ vuccatāvuso
maraṇaṁ. Katamo cāvuso soko yo kho āvuso aññataraññatarena
byasanena samannāgatassa aññataraññatarena dukkhadhammena phuṭṭhassa
soko socanā socitattaṁ antosoko antoparisoko ayaṁ
<pb n="3.452"/>
Vuccatāvuso soko. Katamo cāvuso <pb ed="P" n="3.250" set="M"/>paridevo yo kho āvuso
aññataraññatarena byasanena samannāgatassa aññataraññatarena
dukkhadhammena phuṭṭhassa ādevo paridevo ādevanā paridevanā
ādevitattaṁ paridevitattaṁ ayaṁ vuccatāvuso paridevo.
Katamañcāvuso dukkhaṁ yaṁ kho āvuso kāyikaṁ dukkhaṁ kāyikaṁ asātaṁ
kāyasamphassajaṁ dukkhaṁ asātaṁ vedayitaṁ idaṁ vuccatāvuso dukkhaṁ.
Katamañcāvuso domanassaṁ yaṁ kho āvuso cetasikaṁ dukkhaṁ cetasikaṁ
asātaṁ manosamphassajaṁ dukkhaṁ asātaṁ vedayitaṁ idaṁ vuccatāvuso
domanassaṁ. Katamo cāvuso upāyāso yo kho āvuso
aññataraññatarena byasanena samannāgatassa aññataraññatarena
dukkhadhammena phuṭṭhassa āyāso upāyāso āyāsitattaṁ upāyāsitattaṁ
ayaṁ vuccatāvuso upāyāso. Katamañcāvuso yampicchaṁ na
labhati tampi dukkhaṁ jātidhammānaṁ āvuso sattānaṁ evaṁ icchā
uppajjati aho vata mayaṁ na jātidhammā assāma na ca vata no
jāti āgaccheyyāti na kho panetaṁ icchāya pattabbaṁ idampi
yampicchaṁ na labhati tampi dukkhaṁ jarādhammānaṁ āvuso sattānaṁ ...
Byādhidhammānaṁ āvuso sattānaṁ ... Maraṇadhammānaṁ āvuso sattānaṁ ...
Sokaparidevadukkhadomanassupāyāsadhammānaṁ āvuso sattānaṁ evaṁ icchā
uppajjati aho vata mayaṁ na sokaparidevadukkhadomanassupāyāsadhammā
assāma na ca vata no sokaparidevadukkhadomanassupāyāsā
<pb n="3.453"/>
Āgaccheyyunti na kho panetaṁ icchāya pattabbaṁ idampi yampicchaṁ
na labhati tampi dukkhaṁ. Katame cāvuso saṅkhittena pañcupādānakkhandhā
dukkhā seyyathīdaṁ rūpūpādānakkhandho vedanūpādānakkhandho
saññūpādānakkhandho saṅkhārūpādānakkhandho viññāṇūpādānakkhandho
ime vuccantāvuso saṅkhittena pañcupādānakkhandhā dukkhā. Idaṁ
vuccatāvuso dukkhaṁ ariyasaccaṁ.
<p n="702"/>Katamañcāvuso <pb ed="P" n="3.251" set="M"/>dukkhasamudayo <note n="1">Po. Ma. Yu. dukkhasamudayaṁ.</note> ariyasaccaṁ. Yāyaṁ taṇhā
ponobbhavikā nandirāgasahagatā tatratatrābhinandinī seyyathīdaṁ kāmataṇhā
bhavataṇhā vibhavataṇhā idaṁ vuccatāvuso dukkhasamudayo <note n="2">Po. Ma. Yu. dukkhasamudayaṁ.</note> ariyasaccaṁ.
<p n="703"/>Katamañcāvuso dukkhanirodho <note n="3">Po. Ma. Yu. dukkhanirodhaṁ.</note> ariyasaccaṁ. Yo tassāyeva
taṇhāya asesavirāganirodho cāgo paṭinissaggo mutti anālayo
idaṁ vuccatāvuso dukkhanirodho <note n="4">Po. Ma. Yu. dukkhanirodhaṁ.</note> ariyasaccaṁ.
<p n="704"/>Katamañcāvuso dukkhanirodhagāminī paṭipadā ariyasaccaṁ.
Ayameva ariyo aṭṭhaṅgiko maggo seyyathīdaṁ sammādiṭṭhi sammāsaṅkappo
sammāvācā sammākammanto sammāājīvo sammāvāyāmo sammāsati
sammāsamādhi. Katamā cāvuso sammādiṭṭhi yaṁ kho āvuso
dukkhe ñāṇaṁ dukkhasamudaye ñāṇaṁ dukkhanirodhe ñāṇaṁ
dukkhanirodhagāminiyā paṭipadāya ñāṇaṁ ayaṁ vuccatāvuso
sammādiṭṭhi. Katamo cāvuso sammāsaṅkappo nekkhammasaṅkappo
<pb n="3.454"/>
Abyāpādasaṅkappo avihiṁsāsaṅkappo ayaṁ vuccatāvuso sammāsaṅkappo.
Katamā cāvuso sammāvācā <note n="1">etthantare yā kho āvusoti bhavitabbaṁ.</note> musāvādā veramaṇī
pisuṇāya vācāya veramaṇī pharusāya vācāya veramaṇī samphappalāpā
veramaṇī ayaṁ vuccatāvuso sammāvācā. Katamo cāvuso sammākammanto
<note n="2">etthantare yā kho āvusoti bhavitabbaṁ.</note> Pāṇātipātā veramaṇī adinnādānā veramaṇī kāmesu micchācārā
veramaṇī ayaṁ vuccatāvuso sammākammanto. Katamo cāvuso
sammāājīvo idhāvuso ariyasāvako micchāājīvaṁ pahāya
sammāājīvena jīvikaṁ kappeti ayaṁ vuccatāvuso sammāājīvo.
Katamo cāvuso sammāvāyāmo idhāvuso bhikkhu anuppannānaṁ
pāpakānaṁ akusalānaṁ dhammānaṁ anuppādāya chandaṁ janeti vāyamati
viriyaṁ ārabhati cittaṁ paggaṇhāti padahati <pb ed="P" n="3.252" set="M"/>uppannānaṁ pāpakānaṁ
akusalānaṁ dhammānaṁ pahānāya chandaṁ janeti vāyamati viriyaṁ ārabhati cittaṁ
paggaṇhāti padahati anuppannānaṁ kusalānaṁ dhammānaṁ uppādāya chandaṁ
janeti vāyamati viriyaṁ ārabhati cittaṁ paggaṇhāti padahati uppannānaṁ
kusalānaṁ dhammānaṁ ṭhitiyā asammosāya <note n="3">Yu. asammohāya.</note> bhiyyobhāvāya vepullāya bhāvanāya
pāripūriyā chandaṁ janeti vāyamati viriyaṁ ārabhati cittaṁ paggaṇhāti
padahati ayaṁ vuccatāvuso sammāyāvāmo. Katamā cāvuso sammāsati
idhāvuso bhikkhu kāye kāyānupassī viharati ātāpī sampajāno
satimā vineyya loke abhijjhādomanassaṁ vedanāsu vedanānupassī
viharati .pe. Citte cittānupassī viharati .pe. Dhammesu
<pb n="3.455"/>
Dhammānupassī viharati ātāpī sampajāno satimā vineyya loke
abhijjhādomanassaṁ ayaṁ vuccatāvuso sammāsati. Katamo cāvuso
sammāsamādhi idhāvuso bhikkhu vivicceva kāmehi vivicca akusalehi
dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja
viharati vitakkavicārānaṁ vūpasamā ajjhattaṁ sampasādanaṁ cetaso
ekodibhāvaṁ avitakkaṁ avicāraṁ samādhijaṁ pītisukhaṁ dutiyaṁ jhānaṁ ... Tatiyaṁ
jhānaṁ ... Catutthaṁ jhānaṁ upasampajja viharati ayaṁ vuccatāvuso sammāsamādhi.
Idaṁ vuccatāvuso dukkhanirodhagāminī paṭipadā ariyasaccaṁ.
<p n="705"/>Tathāgatenāvuso arahatā sammāsambuddhena bārāṇasiyaṁ
isipatane migadāye anuttaraṁ dhammacakkaṁ pavattitaṁ appaṭivattiyaṁ
samaṇena vā brāhmaṇena vā devena vā mārena vā brahmunā
vā kenaci vā lokasmiṁ yadidaṁ imesaṁ catunnaṁ ariyasaccānaṁ
ācikkhanā desanā paññāpanā paṭṭhapanā vivaraṇā vibhajanā
uttānīkammanti.
Idamavocāyasmā sārīputto attamanā te bhikkhū āyasmato
sārīputtassa bhāsitaṁ abhinandunti.
Saccavibhaṅgasuttaṁ niṭṭhitaṁ ekādasamaṁ.
 <pb ed="P" n="3.253" set="M"/>
</xml>