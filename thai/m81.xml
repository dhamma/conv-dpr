<xml src="m81.xml">
<pgroup id="m81"/>
<readunit id="m81">1. ghaṭikārasuttaṃ</readunit>
<pb n="2.374"/>
Rājavaggo
 <pb ed="P" n="2.45" set="M"/>
ghaṭikārasuttaṁ
<p n="403"/>Evamme sutaṁ ekaṁ samayaṁ bhagavā kosalesu cārikaṁ
carati mahatā bhikkhusaṅghena saddhiṁ. Atha kho bhagavā maggā
okkamma aññatarasmiṁ padese sitaṁ pātvākāsi. Atha kho
āyasmato ānandassa etadahosi ko nu kho hetu ko paccayo
bhagavato sitassa pātukammāya na akāraṇena tathāgatā sitaṁ pātukarontīti.
Atha kho āyasmā ānando ekaṁsaṁ uttarāsaṅgaṁ <note n="1">Sī. Yu. cīvaraṁ.</note>
karitvā yena bhagavā tenañjalimpaṇāmetvā bhagavantaṁ etadavoca
ko nu kho bhante hetu ko paccayo bhagavato sitassa pātukammāya
na akāraṇena tathāgatā sitaṁ pātukarontīti.
<p n="404"/>Bhūtapubbaṁ ānanda imasmiṁ padese vebhaḷigaṁ <note n="2">Sī. Ma. vebhaḷiṅgaṁ.</note> nāma
nigamo <note n="3">Yu. gāmanigamo.</note> ahosi iddho ceva phīto ca bahujano ākiṇṇamanusso.
Vebhaḷigaṁ kho ānanda nigamaṁ kassapo bhagavā arahaṁ sammāsambuddho
upanissāya vihāsi. Idha sudaṁ ānanda kassapassa bhagavato arahato
sammāsambuddhassa ārāmo ahosi. Idha sudaṁ ānanda kassapo
bhagavā arahaṁ sammāsambuddho nisinno bhikkhusaṅghaṁ ovadatīti.
<pb n="2.375"/>
<p n="405"/>Atha kho āyasmā ānando catuguṇaṁ saṅghāṭiṁ
paññāpetvā bhagavantaṁ etadavoca tenahi bhante bhagavā nisīdatu
evāyaṁ bhūmippadeso dvīhi arahantehi sammāsambuddhehi paribhutto
bhavissatīti. Nisīdi bhagavā paññatte āsane. Nisajja kho
bhagavā āyasmantaṁ ānandaṁ āmantesi bhūtapubbaṁ ānanda imasmiṁ
padese vebhaḷigaṁ nāma nigamo ahosi iddho ceva phīto ca bahujano
ākiṇṇamanusso. Vebhaḷigaṁ kho ānanda nigamaṁ kassapo bhagavā
arahaṁ sammāsambuddho upanissāya vihāsi. Idha sudaṁ ānanda
kassapassa bhagavato arahato sammāsambuddhassa ārāmo ahosi.
Idha sudaṁ ānanda kassapo bhagavā arahaṁ sammāsambuddho nisinno <note n="1">Yu. nisinnako.</note>
bhikkhusaṅghaṁ ovadati. Vebhaḷige <note n="2">Yu. vebhaḷiṅge.</note> kho ānanda nigame ghaṭikāro nāma
kumbhakāro kassapassa bhagavato arahato sammāsambuddhassa upaṭṭhāko
ahosi aggupaṭṭhāko. Ghaṭikārassa kho ānanda kumbhakārassa
jotipālo nāma māṇavo sahāyo ahosi piyasahāyo. Atha
kho ānanda ghaṭikāro kumbhakāro jotipālaṁ māṇavaṁ ānantesi
āyāma samma jotipāla kassapaṁ bhagavantaṁ arahantaṁ sammāsambuddhaṁ
dassanāya upasaṅkamissāma sādhusammatañhi me tassa bhagavato
dassanaṁ arahato sammāsambuddhassāti.
<p n="406"/>Evaṁ vutte ānanda jotipālo māṇavo ghaṭikāraṁ
kumbhakāraṁ etadavoca alaṁ samma ghaṭikāra kiṁ pana tena muṇḍakena
<pb n="2.376"/>
Samaṇakena diṭṭhenāti. Dutiyampi kho ānanda .pe. Tatiyampi
kho ānanda ghaṭikāro kumbhakāro jotipālaṁ māṇavaṁ etadavoca
āyāma samma jotipāla kassapaṁ bhagavantaṁ arahantaṁ sammāsambuddhaṁ
dassanāya upasaṅkamissāma sādhusammatañhi me tassa bhagavato
dassanaṁ arahato sammāsambuddhassāti. Tatiyampi kho ānanda
jotipālo māṇavo ghaṭikāraṁ kumbhakāraṁ etadavoca alaṁ samma
ghaṭikāra kiṁ pana tena muṇḍakena samaṇakena diṭṭhenāti.
Tenahi samma jotipāla sottisinānaṁ <note n="1">Sī. Yu. sottiṁ sināniṁ.</note> ādāya nadiṁ gamissāma
sināyitunti. Evaṁ sammāti kho ānanda jotipālo māṇavo
ghaṭikārassa kumbhakārassa paccassosi.
<p n="407"/>Atha kho ānanda ghaṭikāro ca kumbhakāro jotipālo
ca māṇavo sottisinānaṁ ādāya nadiṁ agamaṁsu sināyituṁ. Atha
kho ānanda ghaṭikāro kumbhakāro jotipālaṁ māṇavaṁ āmantesi
ayaṁ samma jotipāla kassapassa bhagavato arahato sammāsambuddhassa
avidūre ārāmo āyāma samma jotipāla kassapaṁ bhagavantaṁ
arahantaṁ sammāsambuddhaṁ dassanāya upasaṅkamissāma sādhusammatañhi
me tassa bhagavato dassanaṁ arahato sammāsambuddhassāti.
<p n="408"/>Evaṁ vutte ānanda jotipālo māṇavo ghaṭikāraṁ
kumbhakāraṁ etadavoca alaṁ samma ghaṭikāra kiṁ pana tena muṇḍakena
<pb n="2.377"/>
Samaṇakena diṭṭhenāti. Dutiyampi kho ānanda .pe. Tatiyampi
kho ānanda ghaṭikāro kumbhakāro jotipālaṁ māṇavaṁ etadavoca
ayaṁ samma jotipāla kassapassa bhagavato arahato sammāsambuddhassa
avidūre ārāmo āyāma samma jotipāla kassapaṁ bhagavantaṁ
arahantaṁ sammāsambuddhaṁ dassanāya upasaṅkamissāma sādhusammatañhi
me tassa bhagavato dassanaṁ arahato sammāsambuddhassāti. Tatiyampi
kho ānanda jotipālo māṇavo ghaṭikāraṁ kumbhakāraṁ etadavoca alaṁ
samma ghaṭikāra kiṁ pana tena muṇḍakena samaṇakena diṭṭhenāti.
<p n="409"/>Atha kho ānanda ghaṭikāro kumbhakāro jotipālaṁ
māṇavaṁ ovaṭṭikāya parāmasitvā etadavoca ayaṁ samma jotipāla
kassapassa bhagavato arahato sammāsambuddhassa avidūre ārāmo
āyāma samma jotipāla kassapaṁ bhagavantaṁ arahantaṁ sammāsambuddhaṁ
dassanāya upasaṅkamissāma sādhusammatañhi me tassa bhagavato
dassanaṁ arahato sammāsambuddhassāti. Atha kho ānanda jotipālo
māṇavo ovaṭṭikaṁ viniveṭhetvā ghaṭikāraṁ kumbhakāraṁ etadavoca alaṁ
samma ghaṭikāra kiṁ pana tena muṇḍakena samaṇakena diṭṭhenāti.
Atha kho ānanda ghaṭikāro kumbhakāro jotipālaṁ māṇavaṁ sīsanhātaṁ
kesesu parāmasitvā etadavoca ayaṁ samma jotipāla kassapassa
bhagavato arahato sammāsambuddhassa avidūre ārāmo āyāma
samma jotipāla kassapaṁ bhagavantaṁ arahantaṁ sammāsambuddhaṁ dassanāya
<pb n="2.378"/>
Upasaṅkamissāma sādhusammatañhi me tassa bhagavato dassanaṁ
arahato sammāsambuddhassāti. Atha kho ānanda jotipālassa
māṇavassa etadahosi acchariyaṁ vata bho abbhūtaṁ vata bho yatra
hi nāmāyaṁ ghaṭikāro kumbhakāro ittarajacco samāno amhākaṁ
sīsanhātānaṁ kesesu parāmasitvā <note n="1">Yu. parāmasitabbaṁ.</note> maññissati na vatidaṁ orakaṁ
maññe <pb ed="P" n="2.48" set="M"/>bhavissatīti. Ghaṭikāraṁ kumbhakāraṁ etadavoca yāvetadohipi
samma ghaṭikārāti. Yāvetadohipi samma jotipāla tathā hi
pana me sādhu samma taṁ tassa bhagavato dassanaṁ arahato sammāsambuddhassāti.
Tenahi samma ghaṭikāra muñca gamissāmāti.
<p n="410"/>Atha kho ānanda ghaṭikāro ca kumbhakāro jotipālo
ca māṇavo yena kassapo bhagavā arahaṁ sammāsambuddho tenupasaṅkamiṁsu
upasaṅkamitvā ghaṭikāro kumbhakāro kassapaṁ bhagavantaṁ
arahantaṁ sammāsambuddhaṁ abhivādetvā ekamantaṁ nisīdi. Jotipālo
pana māṇavo kassapena bhagavatā arahatā sammāsambuddhena saddhiṁ
sammodi sammodanīyaṁ kathaṁ sārāṇīyaṁ vītisāretvā ekamantaṁ
nisīdi. Ekamantaṁ nisinno kho <note n="2">Yu. etthantare ānandāti ālapanaṁ dissati.</note> ghaṭikāro kumbhakāro kassapaṁ
bhagavantaṁ arahantaṁ sammāsambuddhaṁ etadavoca ayaṁ me bhante
jotipālo māṇavo sahāyo piyasahāyo imassa bhagavā dhammaṁ
desetūti.
<p n="411"/>Atha kho ānanda kassapo bhagavā arahaṁ sammāsambuddho
<pb n="2.379"/>
Ghaṭikārañca kumbhakāraṁ jotipālañca māṇavaṁ dhammiyā kathāya
sandassesi samādapesi samuttejesi sampahaṁsesi. Atha kho ānanda
ghaṭikāro ca kumbhakāro jotipālo ca māṇavo kassapena bhagavatā
arahatā sammāsambuddhena dhammiyā kathāya sandassitā samādapitā
samuttejitā sampahaṁsitā kassapassa bhagavato arahato sammāsambuddhassa
bhāsitaṁ abhinanditvā anumoditvā uṭṭhāyāsanā kassapaṁ
bhagavantaṁ arahantaṁ sammāsambuddhaṁ abhivādetvā padakkhiṇaṁ katvā
pakkamiṁsu.
<p n="412"/>Atha kho ānanda jotipālo māṇavo ghaṭikāraṁ kumbhakāraṁ
etadavoca imaṁ nu tvaṁ samma ghaṭikāra dhammaṁ suṇanto
atha ca pana <note n="1">Yu. etthantare nasaddo dissati.</note> agārasmā anagāriyaṁ pabbajasīti. Nanu ca maṁ samma
jotipāla jānāsi andhe jiṇṇe mātāpitaro posemīti. Tenahi
samma ghaṭikāra ahaṁ agārasmā anagāriyaṁ pabbajissāmīti.
<p n="413"/>Atha kho ānanda ghaṭikāro ca kumbhakāro jotipālo
ca māṇavo yena kassapo bhagavā arahaṁ sammāsambuddho tenupasaṅkamiṁsu
upasaṅkamitvā kassapaṁ bhagavantaṁ arahantaṁ sammāsambuddhaṁ
abhivādetvā ekamantaṁ nisīdiṁsu. Ekamantaṁ nisinno kho ānanda
ghaṭikāro kumbhakāro kassapaṁ bhagavantaṁ arahantaṁ sammāsambuddhaṁ
etadavoca ayaṁ me bhante jotipālo māṇavo sahāyo piyasahāyo
imaṁ bhagavā pabbājetūti. Alattha kho ānanda jotipālo
<pb n="2.380"/>
Māṇavo kassapassa bhagavato arahato sammāsambuddhassa santike
pabbajjaṁ alattha upasampadaṁ. Atha kho ānanda kassapo bhagavā
arahaṁ sammāsambuddho acirūpasampanne jotipāle māṇave
aḍḍhamāsūpasampanne vebhaḷige yathābhirantaṁ viharitvā yena bārāṇasī
tena cārikaṁ pakkāmi anupubbena cārikañcaramāno yena bārāṇasī
tadavasari.
<p n="414"/>Tatra sudaṁ ānanda kassapo bhagavā arahaṁ sammāsambuddho
bārāṇasiyaṁ viharati isipatane migadāye. Assosi kho
ānanda kiki <note n="1">Yu. kikī.</note> kāsirājā kassapo kira bhagavā arahaṁ sammāsambuddho
bārāṇasiṁ anuppatto bārāṇasiyaṁ viharati isipatane migadāyeti.
Atha kho ānanda kiki kāsirājā bhadrāni bhadrāni yānāni yojāpetvā
bhadraṁ yānaṁ abhirūhitvā bhadrehi bhadrehi yānehi bārāṇasiyā
niyyāsi mahaccarājānubhāvena <note n="2">Yu. mahatā rājānubhāvena.</note> kassapaṁ bhagavantaṁ arahantaṁ sammāsambuddhaṁ
dassanāya yāvatikā yānassa bhūmi yānena gantvā yānā
paccorohitvā pattikova yena kassapo bhagavā arahaṁ sammāsambuddho
tenupasaṅkami upasaṅkamitvā kassapaṁ bhagavantaṁ arahantaṁ
sammāsambuddhaṁ abhivādetvā ekamantaṁ nisīdi.
<p n="415"/>Ekamantaṁ nisinnaṁ kho ānanda kikiṁ kāsirājānaṁ
kassapo bhagavā arahaṁ sammāsambuddho dhammiyā kathāya sandassesi
samādapesi samuttejesi sampahaṁsesi. Atha kho ānanda kiki kāsirājā
<pb n="2.381"/>
Kassapena bhagavatā arahatā <pb ed="P" n="2.50" set="M"/>sammāsambuddhena dhammiyā kathāya
sandassito samādapito samuttejito sampahaṁsito kassapaṁ bhagavantaṁ
arahantaṁ sammāsambuddhaṁ etadavoca adhivāsetu me bhante bhagavā
svātanāya bhattaṁ saddhiṁ bhikkhusaṅghenāti. Adhivāsesi kho ānanda
kassapo bhagavā arahaṁ sammāsambuddho tuṇhībhāvena. Atha kho
ānanda kiki kāsirājā kassapassa bhagavato arahato sammāsambuddhassa
adhivāsanaṁ viditvā uṭṭhāyāsanā kassapaṁ bhagavantaṁ
arahantaṁ sammāsambuddhaṁ abhivādetvā padakkhiṇaṁ katvā pakkāmi.
Atha kho ānanda kiki kāsirājā tassā rattiyā accayena sake
nivesane paṇītaṁ khādanīyaṁ bhojanīyaṁ paṭiyādāpetvā paṇḍumudikassa <note n="1">Sī. Yu. paṇḍumuṭikassa.</note>
sālino vicitakāḷakaṁ anekasūpaṁ anekabyañjanaṁ kassapassa bhagavato
arahato sammāsambuddhassa kālaṁ ārocāpesi kālo bhante
niṭṭhitaṁ bhattanti.
<p n="416"/>Atha kho ānanda kassapo bhagavā arahaṁ sammāsambuddho
pubbaṇhasamayaṁ nivāsetvā pattacīvaramādāya yena kikissa
kāsirañño nivesanaṁ tenupasaṅkami upasaṅkamitvā paññatte āsane
nisīdi saddhiṁ bhikkhusaṅghena. Atha kho ānanda kiki kāsirājā
buddhappamukhaṁ bhikkhusaṅghaṁ paṇītena khādanīyena bhojanīyena sahatthā
santappesi sampavāresi. Atha kho ānanda kiki kāsirājā kassapaṁ
<pb n="2.382"/>
Bhagavantaṁ arahantaṁ sammāsambuddhaṁ bhuttāviṁ onītapattapāṇiṁ aññataraṁ
nīcaṁ āsanaṁ gahetvā ekamantaṁ nisīdi. Ekamantaṁ nisinno kho
ānanda kiki kāsirājā kassapaṁ bhagavantaṁ arahantaṁ sammāsambuddhaṁ
etadavoca adhivāsetu me bhante bhagavā bārāṇasiyaṁ vassāvāsaṁ
evarūpaṁ saṅghassa upaṭṭhānaṁ bhavissatīti. Alaṁ mahārāja adhivuṭṭho
me vassāvāsoti. Dutiyampi kho ānanda .pe. Tatiyampi kho
ānanda kiki kāsirājā kassapaṁ bhagavantaṁ arahantaṁ sammāsambuddhaṁ
etadavoca adhivāsetu me <note n="1">Yu. etthantare bhanteti dissati.</note> bhagavā bārāṇasiyaṁ vassāvāsaṁ evarūpaṁ
saṅghassa upaṭṭhānaṁ <pb ed="P" n="2.51" set="M"/>bhavissatīti. Alaṁ mahārāja adhivuṭṭho me
vassāvāsoti. Atha kho ānanda kikissa kāsirañño na me
kassapo bhagavā arahaṁ sammāsambuddho adhivāsesi bārāṇasiyaṁ
vassāvāsanti ahudeva aññathattaṁ ahu domanassaṁ. Atha kho ānanda
kiki kāsirājā kassapaṁ bhagavantaṁ arahantaṁ sammāsambuddhaṁ etadavoca
atthi nu kho bhante añño koci mayā upaṭṭhākataroti.
<p n="417"/>Atthi mahārāja vebhaḷigaṁ nāma nigamo tattha ghaṭikāro
nāma kumbhakāro so me upaṭṭhāko aggupaṭṭhāko tuyhaṁ kho
pana mahārāja na me kassapo bhagavā arahaṁ sammāsambuddho
adhivāsesi <note n="2">Yu. adhivāseti.</note> bārāṇasiyaṁ vassāvāsanti attheva <note n="3">Yu. atthi.</note> aññathattaṁ atthi
domanassaṁ tayidaṁ ghaṭikāre kumbhakāre natthi na ca bhavissati
ghaṭikāro kho mahārāja kumbhakāro buddhaṁ saraṇaṁ gato dhammaṁ
<pb n="2.383"/>
Saraṇaṁ gato saṅghaṁ saraṇaṁ gato ghaṭikāro kho mahārāja kumbhakāro
pāṇātipātā paṭivirato adinnādānā paṭivirato kāmesumicchācārā
paṭivirato musāvādā paṭivirato surāmerayamajjapamādaṭṭhānā
paṭivirato ghaṭikāro kho mahārāja kumbhakāro buddhe
aveccappasādena samannāgato dhamme aveccappasādena samannāgato
saṅghe aveccappasādena samannāgato ariyakantehi sīlehi samannāgato
ghaṭikāro kho mahārāja kumbhakāro dukkhe nikkaṅkho dukkhasamudaye
nikkaṅkho dukkhanirodhe nikkaṅkho dukkhanirodhagāminiyā paṭipadāya
nikkaṅkho ghaṭikāro kho mahārāja kumbhakāro ekabhattiko
brahmacārī sīlavā kalyāṇadhammo ghaṭikāro kho mahārāja
kumbhakāro nikkhittamaṇisuvaṇṇo apetajātarūparajato ghaṭikāro
kho mahārāja kumbhakāro na musalena na sahatthā paṭhaviñca <note n="1">Yu. casaddo natthi.</note> khanati
yaṁ hoti kūlapaluggaṁ <note n="2">Ma. kullapalugganti dissati.</note> vā mūsikukkuro vā taṁ kājena <note n="3">Sī. Yu. kāmena. </note> āharitvā
bhājanaṁ karitvā evamāha ettha yo icchati taṇḍulapatibhastāni
vā muggapatibhastāni <note n="4">Yu. ...pabhivattāni.</note> vā kāḷāyapatibhastāni <note n="4">Yu. ...pabhivattāni.</note> vā nikkhipitvā
yaṁ icchati taṁ haratūti ghaṭikāro kho mahārāja kumbhakāro andhe
jiṇṇe mātāpitaro poseti ghaṭikāro kho mahārāja kumbhakāro
pañcannaṁ orambhāgiyānaṁ saññojanānaṁ parikkhayā opapātiko tatthaparinibbāyī
anāvattidhammo tasmā lokā.
<pb n="2.384"/>
<p n="418"/>Ekamidāhaṁ mahārāja samayaṁ vebhaḷige nāma nigame
viharāmi. Atha khvāhaṁ mahārāja pubbaṇhasamayaṁ nivāsetvā
pattacīvaramādāya yena ghaṭikārassa kumbhakārassa mātāpitaro
tenupasaṅkamiṁ upasaṅkamitvā ghaṭikārassa kumbhakārassa mātāpitaro
etadavocaṁ handa ko nu kho ayaṁ bhagavo <note n="1">Yu. bhaggavo.</note> gatoti. Nikkhanto
kho te bhante upaṭṭhāko ato kumbhiyā odanaṁ gahetvā
pariyogā sūpaṁ gahetvā paribhuñjāti. Atha khvāhaṁ mahārāja
kumbhiyā odanaṁ gahetvā pariyogā sūpaṁ gahetvā paribhuñjitvā
uṭṭhāyāsanā pakkāmiṁ. Atha kho mahārāja ghaṭikāro kumbhakāro
yena mātāpitaro tenupasaṅkami upasaṅkamitvā mātāpitaro
etadavoca ko kumbhiyā odanaṁ gahetvā pariyogā sūpaṁ gahetvā
paribhuñjitvā uṭṭhāyāsanā pakkantoti. Kassapo tāta bhagavā
arahaṁ sammāsambuddho kumbhiyā odanaṁ gahetvā pariyogā sūpaṁ
gahetvā paribhuñjitvā uṭṭhāyāsanā pakkantoti. Atha kho
mahārāja ghaṭikārassa kumbhakārassa etadahosi lābhā vata me
suladdhaṁ vata me yassa me kassapo bhagavā arahaṁ sammāsambuddho
evaṁ abhivissaṭṭhoti. Atha kho mahārāja ghaṭikāraṁ kumbhakāraṁ
aḍḍhamāsaṁ pītisukhaṁ na vijahi sattāhaṁ mātāpitūnaṁ.
<p n="419"/>Ekamidāhaṁ mahārāja samayaṁ tattheva vebhaḷige nāma
nigame viharāmi. Atha khavāhaṁ mahārāja pubbaṇhasamayaṁ nivāsetvā
<pb n="2.385"/>
Pattacīvaramādāya yena ghaṭikārassa kumbhakārassa mātāpitaro
tenupasaṅkamiṁ upasaṅkamitvā ghaṭikārassa kumbhakārassa mātāpitaro
etadavocaṁ handa ko nu kho ayaṁ bhagavo <note n="1">Yu. bhaggavo.</note> gatoti. Nikkhanto
kho te bhante upaṭṭhāko <pb ed="P" n="2.53" set="M"/>ato kaḷopiyā kummāsaṁ gahetvā
pariyogā sūpaṁ gahetvā paribhuñjāti. Atha khvāhaṁ mahārāja
kaḷopiyā kummāsaṁ gahetvā pariyogā sūpaṁ gahetvā paribhuñjitvā
uṭṭhāyāsanā pakkāmiṁ. Atha kho mahārāja ghaṭikāro kumbhakāro
yena mātāpitaro tenupasaṅkami upasaṅkamitvā mātāpitaro
etadavoca ko kaḷopiyā kummāsaṁ gahetvā pariyogā sūpaṁ gahetvā
paribhuñjitvā uṭṭhāyāsanā pakkantoti. Kassapo tāta bhagavā
arahaṁ sammāsambuddho kaḷopiyā kummāsaṁ gahetvā pariyogā sūpaṁ
gahetvā paribhuñjitvā uṭṭhāyāsanā pakkantoti. Atha kho
mahārāja ghaṭikārassa kumbhakārassa etadahosi lābhā vata me
suladdhaṁ vata me yassa me kassapo bhagavā arahaṁ sammāsambuddho
evaṁ abhivissaṭṭhoti. Atha kho mahārāja ghaṭikāraṁ kumbhakāraṁ
aḍḍhamāsaṁ pītisukhaṁ na vijahi sattāhaṁ mātāpitūnaṁ.
<p n="420"/>Ekamidāhaṁ mahārāja samayaṁ tattheva vebhaḷige <note n="2">Yu. vebhaḷiṅge.</note> nāma
nigame viharāmi. Tena kho pana samayena kuṭi ovassati. Atha
khvāhaṁ mahārāja bhikkhū āmantesiṁ gacchatha bhikkhave ghaṭikārassa
kumbhakārassa nivesane tiṇaṁ jānāthāti. Evaṁ vutte mahārāja
<pb n="2.386"/>
Te bhikkhū maṁ etadavocuṁ natthi kho bhante ghaṭikārassa kumbhakārassa
nivesane tiṇaṁ atthi ca khvāssa āvesanaṁ tiṇacchadananti.
Gacchatha bhikkhave ghaṭikārassa kumbhakārassa āvesanaṁ
uttiṇaṁ karothāti. Atha kho te mahārāja bhikkhū ghaṭikārassa
kumbhakārassa āvesanaṁ uttiṇamakaṁsu. Atha kho mahārāja ghaṭikārassa
kumbhakārassa mātāpitaro te bhikkhū etadavocuṁ ke āvesanaṁ
uttiṇaṁ karontīti. Bhikkhū bhagini kassapassa bhagavato arahato
sammāsambuddhassa kuṭi ovassatīti. Haratha bhante haratha bhadramukhāti.
Atha kho mahārāja ghaṭikāro kumbhakāro yena mātāpitaro
tenupasaṅkami upasaṅkamitvā mātāpitaro etadavoca ke
āvesanaṁ uttiṇamakaṁsūti. Bhikkhū tāta kassapassa kira bhagavato
arahato sammāsambuddhassa kuṭi ovassatīti. Atha kho mahārāja
ghaṭikārassa kumbhakārassa etadahosi lābhā vata me <pb ed="P" n="2.54" set="M"/>suladdhaṁ vata
me yassa me kassapo bhagavā arahaṁ sammāsambuddho evaṁ
abhivissaṭṭhoti. Atha kho mahārāja ghaṭikāraṁ kumbhakāraṁ aḍḍhamāsaṁ
pītisukhaṁ na vijahi sattāhaṁ mātāpitūnaṁ. Atha kho taṁ mahārāja
āvesanaṁ sabbaṁ temāsaṁ ākāsacchadanaṁ aṭṭhāsi na cātivassi
evarūpo ca mahārāja ghaṭikāro kumbhakāroti. Lābhā bhante
ghaṭikārassa kumbhakārassa suladdhaṁ bhante ghaṭikārassa kumbhakārassa
yassa bhagavā evaṁ abhivissaṭṭhoti.
<pb n="2.387"/>
<p n="421"/>Atha kho ānanda kiki kāsirājā ghaṭikārassa kumbhakārassa
pañcamattāni taṇḍulavāhasatāni pāhesi paṇḍumudikassa sālino
tadūpiyañca sūpeyyaṁ. Atha kho te ānanda rājapurisā ghaṭikāraṁ
kumbhakāraṁ upasaṅkamitvā etadavocuṁ imāni vo <note n="1">Yu. te.</note> bhante pañcamattāni
taṇḍulavāhasatāni kikinā kāsirājena pahitāni paṇḍumudikassa
sālino tadūpiyañca sūpeyyaṁ tāni bhante paṭiggaṇhātūti.
Rājā kho bahukicco bahukaraṇīyo alamme raññova hotūti.
<p n="422"/>Siyā kho pana te ānanda evamassa añño nūna
tena samayena jotipālo māṇavo ahosīti. Na kho panetaṁ
ānanda evaṁ daṭṭhabbaṁ ahaṁ tena samayena jotipālo māṇavo
ahosinti.
Idamavoca bhagavā attamano āyasmā ānando bhagavato
bhāsitaṁ abhinandīti.
Ghaṭikārasuttaṁ niṭṭhitaṁ paṭhamaṁ.
</xml>