<xml src="m80.xml">
<pgroup id="m80"/>
<readunit id="m80">10. vekhanasasuttaṃ</readunit>
<pb n="2.367"/>
Vekhaṇasasuttaṁ <note n="1">Yu. vekhanassasuttanti dissati. Ma. vekhanasasuttanti dissati. </note>
<p n="389"/>Evamme sutaṁ ekaṁ samayaṁ bhagavā sāvatthiyaṁ viharati
jetavane anāthapiṇḍikassa ārāme. Atha kho vekhaṇaso <note n="2">Yu. vekhanasso.</note> paribbājako
yena bhagavā tenupasaṅkami upasaṅkamitvā bhagavatā saddhiṁ sammodi
sammodanīyaṁ kathaṁ sārāṇīyaṁ vītisāretvā ekamantaṁ aṭṭhāsi.
<p n="390"/>Ekamantaṁ ṭhito kho vekhaṇaso paribbājako bhagavato
santike udānaṁ udānesi ayaṁ paramo vaṇṇo ayaṁ paramo
vaṇṇoti. Kiṁ pana tvaṁ kaccāna evaṁ vadesi ayaṁ paramo
vaṇṇo ayaṁ paramo vaṇṇoti katamo <note n="3">Yu. etthantare soti dissati.</note> paramo vaṇṇoti.
Yasmā bho gotama vaṇṇā añño vaṇṇo uttaritaro vā
paṇītataro vā natthi so paramo vaṇṇoti. Katamo so
kaccāna vaṇṇo yasmā vaṇṇā añño vaṇṇo uttaritaro
vā paṇītataro vā natthīti. Yasmā bho gotama vaṇṇā añño
vaṇṇo uttaritaro vā paṇītataro vā natthi so paramo vaṇṇoti.
<p n="391"/>Dīghāpi kho te esā kaccāna phareyya yasmā bho
gotama vaṇṇā añño vaṇṇo uttaritaro vā paṇītataro vā
natthi so paramo vaṇṇoti vadesi tañca vaṇṇaṁ na paññāpesi.
Seyyathāpi kaccāna puriso evaṁ vadeyya ahaṁ yā imasmiṁ
<pb n="2.368"/>
Janapade janapadakalyāṇī taṁ icchāmi taṁ kāmemīti. Tamenaṁ
evaṁ vadeyyuṁ ambho purisa yaṁ tvaṁ janapadakalyāṇiṁ icchasi
kāmesi jānāsi taṁ janapadakalyāṇiṁ <note n="1">Yu. janapadakalyāṇī vā khattiyī vā brāhmaṇī vā vessī vā suddī vāti. </note> khattiyiṁ vā brāhmaṇiṁ vā
vessiṁ vā suddiṁ vāti. Iti puṭṭho noti vadeyya. Tamenaṁ
evaṁ vadeyyuṁ ambho purisa yaṁ tvaṁ janapadakalyāṇiṁ icchasi
kāmesi jānāsi taṁ janapadakalyāṇiṁ evaṁvaṇṇā evaṁgottā
iti vāti .pe. Dīghā vā rassā vā majjhimā vā kāḷī vā
sāmā vā maṅguracchavī vāti amukasmiṁ nāma gāme vā nigame
vā nagare vāti. Iti puṭṭho noti vadeyya. <pb ed="P" n="2.41" set="M"/>Tamenaṁ evaṁ
vadeyyuṁ ambho purisa yaṁ tvaṁ na jānāsi na passasi taṁ tvaṁ
icchasi kāmesīti. Iti puṭṭho āmāti vadeyya. Taṁ kiṁ
maññasi kaccāna nanu evaṁ sante tassa purisassa appāṭihirīkataṁ
bhāsitaṁ sampajjatīti. Addhā kho bho gotama evaṁ sante tassa
purisassa appāṭihirīkataṁ bhāsitaṁ sampajjatīti. Evameva kho tvaṁ
kaccāna yasmā bho gotama vaṇṇā añño vaṇṇo uttaritaro
vā paṇītataro vā natthi so paramo vaṇṇoti vadesi tañca vaṇṇaṁ
na paññāpesīti. Seyyathāpi bho gotama maṇi veḷuriyo subho jotimā <note n="2">Yu. sabbattha jātimāti dissati.</note>
aṭṭhaṁso suparikammakato paṇḍukambale nikkhitto bhāsateva <note n="3">Yu. bhāsati ca tapati ca virocati cāti dissati.</note> tapateva
virocateva evaṁvaṇṇo attā hoti arogo parammaraṇāti.
<p n="392"/>Taṁ kiṁ maññasi kaccāna yo vā maṇi veḷuriyo
<pb n="2.369"/>
Subho jotimā aṭṭhaṁso suparikammakato paṇḍukambale nikkhitto
bhāsateva tapateva virocateva yo vā rattandhakāratimisāya kimi
khajjopanako imesaṁ ubhinnaṁ vaṇṇānaṁ katamo vaṇṇo abhikkantataro
ca paṇītataro cāti yvāyaṁ bho gotama rattandhakāratimisāya
kimi khajjopanako ayaṁ imesaṁ ubhinnaṁ vaṇṇānaṁ abhikkantataro
ca paṇītataro cāti.
<p n="393"/>Taṁ kiṁ maññasi kaccāna yo vā rattandhakāratimisāya
kimi khajjopanako yo vā rattandhakāratimisāya telappadīpo imesaṁ
ubhinnaṁ vaṇṇānaṁ katamo vaṇṇo abhikkantataro ca paṇītataro
cāti. Yvāyaṁ bho gotama rattandhakāratimisāya telappadīpo ayaṁ
imesaṁ ubhinnaṁ vaṇṇānaṁ abhikkantataro ca paṇītataro cāti.
<p n="394"/>Taṁ kiṁ maññasi kaccāna yo vā rattandhakāratimisāya
telappadīpo yo vā rattandhakāratimisāya mahāaggikkhandho imesaṁ
ubhinnaṁ vaṇṇānaṁ katamo vaṇṇo abhikkantataro ca paṇītataro
cāti. Yvāyaṁ bho gotama rattandhakāratimisāya mahāaggikkhandho
ayaṁ imesaṁ ubhinnaṁ vaṇṇānaṁ abhikkantataro <pb ed="P" n="2.42" set="M"/>ca paṇītataro cāti.
<p n="395"/>Taṁ kiṁ maññasi kaccāna yo vā rattandhakāratimisāya
mahāaggikkhandho yā vā rattiyā paccūsasamayaṁ viddhe vigatavalāhake
deve osadhitārakā imesaṁ ubhinnaṁ vaṇṇānaṁ katamo vaṇṇo
abhikkantataro ca paṇītataro cāti. Yāyaṁ bho gotama rattiyā
<pb n="2.370"/>
Paccūsasamayaṁ viddhe vigatavalāhake deve osadhitārakā ayaṁ imesaṁ
ubhinnaṁ vaṇṇānaṁ abhikkantataro ca paṇītataro cāti.
<p n="396"/>Taṁ kiṁ maññasi kaccāna yā vā rattiyā paccūsasamayaṁ
viddhe vigatavalāhake deve osadhitārakā yo vā tadahuposathe
paṇṇarase viddhe vigatavalāhake deve abhido aḍḍharattasamayaṁ
cando imesaṁ ubhinnaṁ vaṇṇānaṁ katamo vaṇṇo abhikkantataro
ca paṇītataro cāti. Yvāyaṁ bho gotama tadahuposathe paṇṇarase
viddhe vigatavalāhake deve abhido aḍḍharattasamayaṁ cando ayaṁ
imesaṁ ubhinnaṁ vaṇṇānaṁ abhikkantataro ca paṇītataro cāti.
<p n="397"/>Taṁ kiṁ maññasi kaccāna yo vā tadahuposathe
paṇṇarase viddhe vigatavalāhake deve abhido aḍḍharattasamayaṁ
cando yo vā vassānaṁ pacchime māse saradasamaye viddhe
vigatavalāhake deve abhido majjhantikasamayaṁ suriyo imesaṁ ubhinnaṁ
vaṇṇānaṁ katamo vaṇṇo abhikkantataro ca paṇītataro cāti.
Yvāyaṁ bho gotama vassānaṁ pacchime māse saradasamaye viddhe
vigatavalāhake deve abhido majjhantikasamayaṁ suriyo ayaṁ imesaṁ
ubhinnaṁ vaṇṇānaṁ abhikkantataro ca paṇītataro cāti.
<p n="398"/>Tato <note n="1">Yu. ato.</note> kho te kaccāna bahū hi bahutarā devā ye
imesaṁ candimasuriyānaṁ ābhā nānubhonti tyāhaṁ pajānāmi atha
ca panāhaṁ na vadāmi yasmā vaṇṇā añño vaṇṇo uttaritaro
<pb n="2.371"/>
Vā <note n="1">Yu. ca.</note> paṇītataro vā natthīti atha ca pana tvaṁ kaccāna yvāyaṁ
vaṇṇo kiminā khajjopanakena nihīnataro <note n="2">Yu. hīnataro.</note> ca kiliṭṭhataro <note n="3">Yu. patikiṭṭhataro.</note> ca so
paramo <pb ed="P" n="2.43" set="M"/>vaṇṇoti vadesi tañca vaṇṇaṁ na paññāpesi <note n="4">Yu. paññāpesīti. </note>.
Pañca kho ime kaccāna kāmaguṇā katame pañca cakkhuviññeyyā
rūpā iṭṭhā kantā manāpā piyarūpā kāmūpasañhitā
rajanīyā sotaviññeyyā saddā ... Ghānaviññeyyā gandhā ...
Jivhāviññeyyā rasā ... Kāyaviññeyyā phoṭṭhabbā iṭṭhā kantā
manāpā piyarūpā kāmūpasañhitā rajanīyā ime kho kiccāna
pañca kāmaguṇā. Yaṁ kho kaccāna ime pañca kāmaguṇe
paṭicca uppajjati sukhaṁ somanassaṁ idaṁ vuccati kāmasukhaṁ. Iti
kāmehi kāmasukhaṁ kāmasukhā kāmaggasukhaṁ tattha aggamakkhāyatīti.
<p n="399"/>Evaṁ vutte vekhaṇaso paribbājako bhagavantaṁ etadavoca
acchariyaṁ bho gotama abbhūtaṁ bho gotama yāva subhāsitañcidaṁ
bhotā gotamena kāmehi kāmasukhaṁ kāmasukhā kāmaggasukhaṁ tattha
aggamakkhāyatīti. Dujjānaṁ kho etaṁ kaccāna tayā aññadiṭṭhikena
aññakkhantikena aññarucikena aññatthayogena aññathācariyakena
kāmaṁ <note n="5">Ma. kāmā vā.</note> vā kāmasukhaṁ vā kāmaggasukhaṁ vāti <note n="6">Yu. itisaddo natthi.</note> ye kho te kaccāna
bhikkhū arahanto khīṇāsavā vusitavanto katakaraṇīyā ohitabhārā
anuppattasadatthā parikkhīṇabhavasaññojanā sammadaññā vimuttā te
<pb n="2.372"/>
Kho etaṁ jāneyyuṁ kāmaṁ vā kāmasukhaṁ vā kāmaggasukhaṁ vāti.
<p n="400"/>Evaṁ vutte vekhaṇaso paribbājako kupito anattamano
bhagavantaṁyeva khuṁsento bhagavantaṁyeva vambhento bhagavantaṁyeva vadamāno
samaṇo <note n="1">Yu. ca.</note> gotamo pāpito bhavissatīti bhagavantaṁ etadavoca evameva
panidhekacce <note n="2">Yu. panidheke.</note> samaṇabrāhmaṇā ajānantā pubbantaṁ ajānantā
aparantaṁ atha ca pana khīṇā jāti vusitaṁ brahmacariyaṁ kataṁ
karaṇīyaṁ nāparaṁ itthattāyāti pajānāmāti <note n="3">Yu. ayaṁ pāṭho natthi.</note> paṭijānanti tesamidaṁ
bhāsitaṁ hassakaṁyeva sampajjati lāmakaṁyeva sampajjati rittakaṁyeva
sampajjati <pb ed="P" n="2.44" set="M"/>tucchakaṁyeva sampajjatīti.
<p n="401"/>Ye kho te kaccāna samaṇabrāhmaṇā ajānantā
pubbantaṁ ajānantā <note n="4">Yu. apassantā. </note> aparantaṁ khīṇā jāti vusitaṁ brahmacariyaṁ kataṁ
karaṇīyaṁ nāparaṁ itthattāyāti pajānāmāti paṭijānanti tesaṁ soyeva
sahadhammiko niggaho hoti apica kaccāna tiṭṭhatu pubbanto
tiṭṭhatu aparanto etu viññū puriso asaṭho amāyāvī ujujātiko
ahamanusāsāmi ahaṁ dhammaṁ desemi yathānusiṭṭhaṁ tathā paṭipajjamāno
nacirasseva sāmaññeva ñassati sāmaṁ dakkhiti <note n="5">Yu. dakkhīti.</note> evaṁ kirāyasmā <note n="6">Sī. Yu. kira sammā.</note> bandhanā
vippamokkho hoti yadidaṁ avijjābandhanā. Seyyathāpi kaccāna
daharo kumāro mando uttānaseyyako kaṇṭhapañcamehi bandhanehi
bandho <note n="7">Yu. baddho.</note> assa suttabandhanehi tassa vuḍḍhimanvāya indriyānaṁ
<pb n="2.373"/>
Paripākamanvāya tāni bandhanāni muñceyyuṁ <note n="1">Yu. mucceyyuṁ.</note> so mokkhomhīti kho
jāneyya no ca bandhanaṁ evameva kho kaccāna etu viññū
puriso asaṭho amāyāvī ujujātiko ahamanusāsāmi ahaṁ dhammaṁ
desemi yathānusiṭṭhaṁ tathā paṭipajjamāno nacirasseva sāmaññeva
ñassati sāmaṁ dakkhiti evaṁ kirāyasmā <note n="2">Yu. kira sammā.</note> bandhanā vippamokkho
hoti yadidaṁ avijjābandhanāti.
<p n="402"/>Evaṁ vutte vekhaṇaso paribbājako bhagavantaṁ etadavoca
abhikkantaṁ bho gotama abhikkantaṁ bho gotama .pe. Upāsakaṁ
maṁ bhavaṁ gotamo dhāretu ajjatagge pāṇupetaṁ saraṇaṅgatanti.
Vekhaṇasasuttaṁ niṭṭhitaṁ dasamaṁ.
Paribbājakavaggo tatiyo.
Tassa vaggassa uddānaṁ
puṇḍarī aggi sahakathināmo
dīghanakho puna bhaṇḍaragotto
sandakudāyi muṇḍikaputto
maṇiko <note n="3">Sī. maṇikottha.</note> tathā kaccāno varavaggo.
<p rend="subhead" check="nosid">4, rājavaggo</p>
</xml>