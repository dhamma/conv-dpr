<xml src="d22.xml">
<pgroup id="d22"/>
<readunit id="d22">9. mahāsatipaṭṭhānasuttaṃ</readunit>
<p rend="subhead" check="nosid">uddeso</p>
<pb n="2.325"/>
Mahāsatipaṭṭhānasuttaṁ
<p n="273"/><pb ed="P" n="2.290" set="D"/>Evamme sutaṁ. Ekaṁ samayaṁ bhagavā kurūsu viharati
kammāsadammaṁ <note n="1">Ma. Yu. kammāsadhammaṁ nāma.</note> nāma kurūnaṁ nigamo. Tatra kho bhagavā bhikkhū āmantesi
bhikkhavoti. Bhadanteti <note n="1">Ma. Yu. kammāsadhammaṁ nāma.</note> te bhikkhū bhagavato paccassosuṁ. Bhagavā
etadavoca ekāyano ayaṁ bhikkhave maggo sattānaṁ visuddhiyā
sokaparidevānaṁ samatikkamāya dukkhadomanassānaṁ atthaṅgamāya ñāyassa
adhigamāya nibbānassa sacchikiriyāya yadidaṁ cattāro satipaṭṭhānā.
Katame cattāro. Idha bhikkhave bhikkhu kāye kāyānupassī viharati
ātāpī sampajāno satimā vineyya loke abhijjhādomanassaṁ
vedanāsu vedanānupassī viharati ātāpī sampajāno satimā vineyya
loke abhijjhādomanassaṁ citte cittānupassī viharati ātāpī
sampajāno satimā vineyya loke abhijjhādomanassaṁ dhammesu
dhammānupassī viharati ātāpī sampajāno satimā vineyya loke
abhijjhādomanassaṁ.
Uddesavārakathā niṭṭhitā.
<p rend="subhead" sid="2">kāyānupassanā ānāpānapabbaṃ</p>
<p n="274"/><pb ed="P" n="2.291" set="D"/>Kathañca <note n="3">Ma. pana.</note> bhikkhave bhikkhu kāye kāyānupassī viharati.
Idha bhikkhave bhikkhu araññagato vā rukkhamūlagato vā suññāgāragato
vā nisīdati pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ
upaṭṭhapetvā. So sato va assasati sato <note n="4">Ma. satova.</note> passasati dīghaṁ
<pb n="2.326"/>
Vā assasanto dīghaṁ assasāmīti pajānāti dīghaṁ vā passasanto
dīghaṁ passasāmīti pajānāti rassaṁ vā assasanto rassaṁ assasāmīti
pajānāti rassaṁ vā passasanto rassaṁ passasāmīti pajānāti
sabbakāyapaṭisaṁvedī assasissāmīti sikkhati sabbakāyapaṭisaṁvedī
passasissāmīti sikkhati passambhayaṁ kāyasaṅkhāraṁ assasissāmīti
sikkhati passambhayaṁ kāyasaṅkhāraṁ passasissāmīti sikkhati.
Seyyathāpi bhikkhave dakkho bhamakāro vā bhamakārantevāsī vā dīghaṁ
vā añchanto <note n="1">añjantotipi acchantotipi pāṭho.</note> dīghaṁ añchāmīti pajānāti rassaṁ vā añchanto
rassaṁ añchāmīti pajānāti evameva kho bhikkhave bhikkhu dīghaṁ vā
assasanto dīghaṁ assasāmīti pajānāti dīghaṁ vā passasanto dīghaṁ
passasāmīti pajānāti rassaṁ vā assasanto rassaṁ assasāmīti
pajānāti rassaṁ vā passasanto rassaṁ passasāmīti pajānāti
sabbakāyapaṭisaṁvedī assasissāmīti sikkhati sabbakāyapaṭisaṁvedī
passasissāmīti sikkhati passambhayaṁ kāyasaṅkhāraṁ assasissāmīti sikkhati
passambhayaṁ kāyasaṅkhāraṁ passasissāmīti sikkhati. <pb ed="P" n="2.292" set="D"/>Iti ajjhattaṁ
vā kāye kāyānupassī viharati bahiddhā vā kāye kāyānupassī
viharati ajjhattabahiddhā vā kāye kāyānupassī viharati
samudayadhammānupassī vā kāyasmiṁ viharati vayadhammānupassī vā kāyasmiṁ
viharati samudayavayadhammānupassī vā kāyasmiṁ viharati. Atthi kāyoti
<pb n="2.327"/>
Vā panassa sati paccupaṭṭhitā hoti yāvadeva ñāṇamattāya
paṭissatimattāya. Anissito ca viharati na ca kiñci loke
upādiyati. Evampi <note n="1">Ma. kho. sabbattha īdisameva.</note> bhikkhave bhikkhu kāye kāyānupassī viharati.
Ānāpānapabbaṁ niṭṭhitaṁ.
<p rend="subhead" sid="3">kāyānupassanā iriyāpathapabbaṃ</p>
<p n="275"/>Puna caparaṁ bhikkhave bhikkhu gacchanto vā gacchāmīti
pajānāti ṭhito vā ṭhitomhīti pajānāti nisinno vā
nisinnomhīti pajānāti sayāno vā sayānomhīti pajānāti.
Yathā yathā vā panassa kāyo paṇihito hoti tathā tathā
nampajānāti <note n="2">Ma. naṁ pajānāti.</note>. Iti ajjhattaṁ vā kāye kāyānupassī viharati
bahiddhā vā kāye kāyānupassī viharati ajjhattabahiddhā vā
kāye kāyānupassī viharati samudayadhammānupassī vā kāyasmiṁ viharati
vayadhammānupassī vā kāyasmiṁ viharati samudayavayadhammānupassī vā
kāyasmiṁ viharati. Atthi kāyoti vā panassa sati paccupaṭṭhitā
hoti yāvadeva ñāṇamattāya paṭissatimattāya. Anissito ca
viharati na ca kiñci loke upādiyati. Evampi bhikkhave bhikkhu
kāye kāyānupassī viharati.
Iriyāpathapabbaṁ niṭṭhitaṁ.
<p rend="subhead" sid="4">kāyānupassanā sampajānapabbaṃ</p>
<p n="276"/>Puna caparaṁ bhikkhave bhikkhu abhikkante paṭikkante
sampajānakārī hoti ālokite vilokite sampajānakārī hoti
sammiñjite pasārite sampajānakārī hoti saṅghāṭipattacīvaradhāraṇe
<pb n="2.328"/>
Sampajānakārī hoti asite pīte khāyite sāyite sampajānakārī
hoti uccārapassāvakamme sampajānakārī hoti gate ṭhite
nisinne sutte jāgarite bhāsite tuṇhībhāve sampajānakārī hoti.
Iti ajjhattaṁ vā kāye kāyānupassī viharati bahiddhā vā kāye
kāyānupassī viharati ajjhattabahiddhā vā kāye kāyānupassī
viharati samudayadhammānupassī vā kāyasmiṁ viharati vayadhammānupassī
vā kāyasmiṁ viharati samudayavayadhammānupassī vā kāyasmiṁ viharati.
Atthi kāyoti vā panassa sati paccupaṭṭhitā hoti yāvadeva
ñāṇamattāya paṭissatimattāya. Anissito ca viharati na ca kiñci loke
upādiyati. Evampi bhikkhave bhikkhu kāye kāyānupassī viharati.
Sampajaññapabbaṁ niṭṭhitaṁ.
<p rend="subhead" sid="5">kāyānupassanā paṭikūlamanasikārapabbaṃ</p>
<p n="277"/>Puna caparaṁ bhikkhave bhikkhu imameva kāyaṁ uddhaṁ pādatalā
adho kesamatthakā tacapariyantaṁ pūrannānappakārassa asucino
paccavekkhati atthi imasmiṁ kāye kesā lomā nakhā dantā taco
maṁsaṁ nahārū aṭṭhī aṭṭhimiñjaṁ vakkaṁ hadayaṁ yakanaṁ kilomakaṁ pihakaṁ
papphāsaṁ antaṁ antaguṇaṁ udariyaṁ karīsaṁ pittaṁ semhaṁ pubbo
lohitaṁ sedo medo assu vasā kheḷo siṅghāṇikā lasikā
muttanti. Seyyathāpi bhikkhave ubhatomukhā mūtoḷī <note n="1">pūtoḷītipi pāṭho. Ma. putoḷi Yu. mutoli.</note> pūrā
nānāvihitassa dhaññassa seyyathīdaṁ sālīnaṁ vīhīnaṁ muggānaṁ māsānaṁ
<pb n="2.329"/>
Tilānaṁ taṇḍulānaṁ tamenaṁ cakkhumā puriso muñcitvā paccavekkheyya
ime sālī ime vīhī ime muggā ime māsā ime tilā
ime taṇḍulāti evameva kho bhikkhave bhikkhu imameva kāyaṁ uddhaṁ
pādatalā adho kesamatthakā tacapariyantaṁ pūrannānappakārassa asucino
paccavekkhati atthi imasmiṁ kāye kesā lomā nakhā dantā taco
maṁsaṁ <pb ed="P" n="2.294" set="D"/>nahārū aṭṭhī aṭṭhimiñjaṁ vakkaṁ hadayaṁ yakanaṁ kilomakaṁ pihakaṁ
papphāsaṁ antaṁ antaguṇaṁ udariyaṁ karīsaṁ pittaṁ semhaṁ pubbo
lohitaṁ sedo medo assu vasā kheḷo siṅghāṇikā lasikā
muttanti. Iti ajjhattaṁ vā kāye kāyānupassī viharati bahiddhā
vā kāye kāyānupassī viharati ajjhattabahiddhā vā kāye kāyānupassī
viharati samudayadhammānupassī vā kāyasmiṁ viharati vayadhammānupassī
vā kāyasmiṁ viharati samudayavayadhammānupassī vā kāyasmiṁ
viharati. Atthi kāyoti vā panassa sati paccupaṭṭhitā hoti yāvadeva
ñāṇamattāya paṭissatimattāya. Anissito ca viharati na ca kiñci
loke upādiyati. Evampi bhikkhave bhikkhu kāye kāyānupassī viharati.
Paṭikūlamanasikārapabbaṁ niṭṭhitaṁ.
<p rend="subhead" sid="6">kāyānupassanā dhātumanasikārapabbaṃ</p>
<p n="278"/>Puna caparaṁ bhikkhave bhikkhu imameva kāyaṁ yathāṭhitaṁ
yathāpaṇihitaṁ dhātuso paccavekkhati atthi imasmiṁ kāye paṭhavīdhātu
āpodhātu tejodhātu vāyodhātūti. Seyyathāpi bhikkhave dakkho
goghātako vā goghātakantevāsī vā gāviṁ vadhitvā cātummahāpathe
<pb n="2.330"/>
Vilaso paṭivibhajitvā nisinno assa evameva kho bhikkhave bhikkhu
imameva kāyaṁ yathāṭhitaṁ yathāpaṇihitaṁ dhātuso paccavekkhati atthi
imasmiṁ kāye paṭhavīdhātu āpodhātu tejodhātu vāyodhātūti. Iti
ajjhattaṁ vā .pe. <pb ed="P" n="2.295" set="D"/>Viharati.
Dhātumanasikārapabbaṁ niṭṭhitaṁ.
<p rend="subhead" sid="7">kāyānupassanā navasivathikapabbaṃ</p>
<p n="279"/>Puna caparaṁ bhikkhave bhikkhu seyyathāpi passeyya sarīraṁ
sīvathikāya <note n="1">Ma. sabbattha sivathikāya.</note> chaḍḍitaṁ ekāhamataṁ vā dvīhamataṁ vā tīhamataṁ vā uddhumātakaṁ
vinīlakaṁ vipubbakajātaṁ. So imameva kāyaṁ upasaṁharati ayampi kho
kāyo evaṁdhammo evaṁbhāvī evaṁanatītoti. Iti ajjhattaṁ vā .pe.
Viharati.
<p n="280"/>Puna caparaṁ bhikkhave bhikkhu seyyathāpi passeyya sarīraṁ
sīvathikāya chaḍḍitaṁ kākehi vā khajjamānaṁ kulalehi vā khajjamānaṁ
gijjhehi vā khajjamānaṁ <note n="2">Ma. kaṅkehi vā khajjamānaṁ sunakhehi vā khajjamānaṁ  byagghehi vā khajjamānaṁ dīpīhi vā khajjamānaṁ siṅgālehi vā ....</note> suvānehi vā khajjamānaṁ sigālehi vā
khajjamānaṁ vividhehi vā pāṇakajātehi khajjamānaṁ. So imameva
kāyaṁ upasaṁharati ayampi kho kāyo evaṁdhammo evaṁbhāvī evaṁanatītoti.
Iti ajjhattaṁ vā kāye kāyānupassī viharati bahiddhā vā
kāye kāyānupassī viharati ajjhattabahiddhā vā kāye kāyānupassī
viharati samudayadhammānupassī vā kāyasmiṁ viharati vayadhammānupassī
vā kāyasmiṁ viharati samudayavayadhammānupassī vā kāyasmiṁ
viharati. Atthi kāyoti vā panassa sati paccupaṭṭhitā hoti yāvadeva
<pb n="2.331"/>
Ñāṇamattāya paṭissatimattāya. Anissito ca viharati na ca kiñci
loke upādiyati. Evampi bhikkhave bhikkhu kāye kāyānupassī viharati.
<p n="281"/>Puna caparaṁ bhikkhave bhikkhu seyyathāpi passeyya sarīraṁ
sīvathikāya chaḍḍitaṁ aṭṭhisaṅkhalikaṁ <note n="1">Ma. aṭṭhikasaṅkhalikaṁ. ito paraṁ īdisameva.</note> samaṁsalohitaṁ nahārusambandhaṁ .pe.
<p n="282"/>Aṭṭhisaṅkhalikaṁ nimmaṁsalohitamakkhitaṁ nahārusambandhaṁ .pe.
<p n="283"/>Aṭṭhisaṅkhalikaṁ apagatamaṁsalohitaṁ nahārusambandhaṁ .pe.
<p n="284"/>Aṭṭhikāni apagatanahārusambandhāni <note n="2">Sī. apakatasambandhāni. imasmiñca  pabbe hatthaṭṭhikaṁ pādaṭṭhikaṁ jaṅghaṭṭhikaṁ uraṭṭhikaṁ kaṭaṭṭhikaṁ piṭṭhikaṇṭakanti evaṁ  pāṭhakkamo dissati.</note> disāvidisāvikkhittāni
aññena hatthaṭṭhikaṁ aññena pādaṭṭhikaṁ <note n="3">Ma. gopphakaṭṭhikaṁ ....</note> aññena jaṅghaṭṭhikaṁ aññena
ūruṭṭhikaṁ aññena kaṭaṭṭhikaṁ <note n="4">Ma. kaṭiṭṭhaṁ ... phāsukaṭṭhikaṁ  piṭṭhiṭṭhikaṁ ... khandhaṭṭhikaṁ ... aññena gīvaṭṭhikaṁ ....</note> aññena piṭṭhaṭṭhikaṁ aññena kaṇṭakaṭṭhikaṁ
aññena phāsukaṭṭhikaṁ aññena uraṭṭhikaṁ aññena aṁsaṭṭhikaṁ
aññena bāhuṭṭhikaṁ aññena gīvaṭṭhikaṁ aññena hanukaṭṭhikaṁ aññena
dantaṭṭhikaṁ aññena sīsakaṭāhaṁ. So imameva kāyaṁ upasaṁharati
ayampi kho kāyo evaṁdhammo evaṁbhāvī evaṁanatītoti. Iti ajjhattaṁ
vā kāye kāyānupassī viharati bahiddhā vā kāye kāyānupassī
viharati ajjhattabahiddhā vā kāye kāyānupassī viharati
samudayadhammānupassī vā kāyasmiṁ viharati vayadhammānupassī vā kāyasmiṁ
viharati samudayavayadhammānupassī vā kāyasmiṁ viharati. Atthi kāyoti
<pb n="2.332"/>
Vā panassa sati paccupaṭṭhitā hoti yāvadeva ñāṇamattāya
paṭissatimattāya. Anissito ca viharati na ca kiñci loke
upādiyati. Evampi bhikkhave bhikkhu kāye kāyānupassī viharati.
<p n="285"/>Puna caparaṁ bhikkhave bhikkhu seyyathāpi passeyya sarīraṁ
sīvathikāya chaḍḍitaṁ aṭṭhikāni setāni saṅkhavaṇṇasannibhāni <note n="1">Sī. Yu. saṅkhavaṇṇūpanibhāni. Ma. saṅkhavaṇṇapaṭibhāgāni.</note> .pe.
<p n="286"/>Aṭṭhikāni puñjakitāni terovassikāni .pe.
<p n="287"/>Aṭṭhikāni pūtīni cuṇṇakajātāni. So imameva kāyaṁ
upasaṁharati ayampi kho kāyo evaṁdhammo evaṁbhāvī evaṁanatītoti.
Iti ajjhattaṁ vā kāye kāyānupassī viharati bahiddhā vā kāye
kāyānupassī viharati ajjhattabahiddhā vā kāye <pb ed="P" n="2.298" set="D"/>kāyānupassī viharati
samudayadhammānupassī vā kāyasmiṁ viharati vayadhammānupassī vā kāyasmiṁ
viharati samudayavayadhammānupassī vā kāyasmiṁ viharati. Atthi kāyoti
vā panassa sati paccupaṭṭhitā hoti yāvadeva ñāṇamattāya
paṭissatimattāya. Anissito ca viharati na ca kiñci loke
upādiyati. Evampi kho bhikkhave bhikkhu kāye kāyānupassī viharati.
Navasīvathikāpabbaṁ niṭṭhitaṁ.
Kāyānupassanā niṭṭhitā.
<p rend="subhead" sid="8">vedanānupassanā</p>
<p n="288"/>Kathañca bhikkhave bhikkhu vedanāsu vedanānupassī viharati.
Idha bhikkhave bhikkhu sukhaṁ vā vedanaṁ vedayamāno sukhaṁ vedanaṁ vedayāmīti
<pb n="2.333"/>
Pajānāti dukkhaṁ vā vedanaṁ vedayamāno dukkhaṁ vedanaṁ vedayāmīti
pajānāti adukkhamasukhaṁ vā vedanaṁ vedayamāno adukkhamasukhaṁ vedanaṁ
vedayāmīti pajānāti sāmisaṁ vā sukhaṁ vedanaṁ vedayamāno sāmisaṁ
sukhaṁ vedanaṁ vedayāmīti pajānāti nirāmisaṁ vā sukhaṁ vedanaṁ vedayamāno
nirāmisaṁ sukhaṁ vedanaṁ vedayāmīti pajānāti sāmisaṁ vā dukkhaṁ vedanaṁ
vedayamāno sāmisaṁ dukkhaṁ vedanaṁ vedayāmīti pajānāti nirāmisaṁ
vā dukkhaṁ vedanaṁ vedayamāno nirāmisaṁ dukkhaṁ vedanaṁ vedayāmīti
pajānāti sāmisaṁ vā adukkhamasukhaṁ vedanaṁ vedayamāno sāmisaṁ
adukkhamasukhaṁ vedanaṁ vedayāmīti pajānāti nirāmisaṁ vā adukkhamasukhaṁ
vedanaṁ vedayamāno nirāmisaṁ adukkhamasukhaṁ vedanaṁ vedayāmīti pajānāti.
Iti ajjhattaṁ vā vedanāsu vedanānupassī viharati bahiddhā vā
vedanāsu vedanānupassī viharati ajjhattabahiddhā vā vedanāsu
vedanānupassī viharati samudayadhammānupassī vā vedanāsu viharati
vayadhammānupassī vā vedanāsu viharati samudayavayadhammānupassī vā
vedanāsu viharati. Atthi vedanāti vā panassa sati paccupaṭṭhitā
hoti yāvadeva ñāṇamattāya paṭissatimattāya. Anissito ca viharati
na ca kiñci loke upādiyati. Evaṁ kho bhikkhave bhikkhu vedanāsu
vedanānupassī viharati.
Vedanānupassanā niṭṭhitā.
<p rend="subhead" sid="9">cittānupassanā</p>
<pb n="2.334"/>
<p n="289"/>Kathañca bhikkhave bhikkhu citte cittānupassī viharati.
Idha bhikkhave bhikkhu sarāgaṁ vā cittaṁ sarāgaṁ cittanti pajānāti
vītarāgaṁ vā cittaṁ vītarāgaṁ cittanti pajānāti sadosaṁ vā
cittaṁ sadosaṁ cittanti pajānāti vītadosaṁ vā cittaṁ vītadosaṁ
cittanti pajānāti samohaṁ vā cittaṁ samohaṁ cittanti pajānāti
vītamohaṁ vā cittaṁ vītamohaṁ cittanti pajānāti saṅkhittaṁ vā
cittaṁ saṅkhittaṁ cittanti pajānāti vikkhittaṁ vā cittaṁ vikkhittaṁ
cittanti pajānāti mahaggataṁ vā cittaṁ mahaggataṁ cittanti
pajānāti amahaggataṁ vā cittaṁ amahaggataṁ cittanti pajānāti
sauttaraṁ vā cittaṁ sauttaraṁ cittanti pajānāti anuttaraṁ vā
cittaṁ anuttaraṁ cittanti pajānāti samāhitaṁ vā cittaṁ samāhitaṁ
cittanti pajānāti asamāhitaṁ vā cittaṁ asamāhitaṁ cittanti
pajānāti vimuttaṁ vā cittaṁ vimuttaṁ cittanti pajānāti avimuttaṁ
vā cittaṁ avimuttaṁ cittanti pajānāti. Iti ajjhattaṁ vā
citte cittānupassī viharati bahiddhā vā citte cittānupassī
viharati ajjhattabahiddhā vā citte cittānupassī viharati samudayadhammānupassī
vā cittasmiṁ viharati vayadhammānupassī vā cittasmiṁ
viharati samudayavayadhammānupassī vā cittasmiṁ viharati. Atthi
cittanti vā panassa sati paccupaṭṭhitā <pb ed="P" n="2.300" set="D"/>hoti yāvadeva ñāṇamattāya
paṭissatimattāya. Anissito ca viharati na ca kiñci loke
<pb n="2.335"/>
Upādiyati. Evaṁ kho bhikkhave bhikkhu citte cittānupassī viharati.
Cittānupassanā niṭṭhitā.
<p rend="subhead" sid="10">dhammānupassanā nīvaraṇapabbaṃ</p>
<p n="290"/>Kathañca <note n="1">Ma. sabbattha pana saddo dissati.</note> bhikkhave bhikkhu dhammesu dhammānupassī viharati.
Idha bhikkhave bhikkhu dhammesu dhammānupassī viharati pañcasu nīvaraṇesu.
Kathañca bhikkhave bhikkhu dhammesu dhammānupassī viharati pañcasu nīvaraṇesu.
Idha bhikkhave bhikkhu santaṁ vā ajjhattaṁ kāmacchandaṁ atthi me
ajjhattaṁ kāmacchandoti pajānāti asantaṁ vā ajjhattaṁ kāmacchandaṁ
natthi me ajjhattaṁ kāmacchandoti pajānāti yathā ca anuppannassa
kāmacchandassa uppādo hoti tañca pajānāti yathā ca uppannassa
kāmacchandassa pahānaṁ hoti tañca pajānāti yathā ca pahīnassa
kāmacchandassa āyatiṁ anuppādo hoti tañca pajānāti. Santaṁ
vā ajjhattaṁ byāpādaṁ atthi me ajjhattaṁ byāpādoti pajānāti
asantaṁ vā ajjhattaṁ byāpādaṁ natthi me ajjhattaṁ byāpādoti
pajānāti yathā ca anuppannassa byāpādassa uppādo hoti
tañca pajānāti yathā ca uppannassa byāpādassa pahānaṁ hoti
tañca pajānāti yathā ca pahīnassa byāpādassa āyatiṁ anuppādo
hoti tañca pajānāti. Santaṁ vā ajjhattaṁ thīnamiddhaṁ <note n="2">Ma. thinamiddhaṁ. sabbattha evaṁ ñātabbaṁ.</note> atthi
me ajjhattaṁ thīnamiddhanti pajānāti asantaṁ vā ajjhattaṁ thīnamiddhaṁ
natthi me ajjhattaṁ thīnamiddhanti pajānāti yathā ca anuppannassa
thīnamiddhassa uppādo hoti tañca pajānāti yathā ca uppannassa
<pb n="2.336"/>
Thīnamiddhassa pahānaṁ hoti tañca pajānāti yathā ca pahīnassa
thīnamiddhassa āyatiṁ anuppādo hoti tañca pajānāti. Santaṁ vā
ajjhattaṁ uddhaccakukkuccaṁ atthi me <pb ed="P" n="2.301" set="D"/>ajjhattaṁ uddhaccakukkuccanti
pajānāti asantaṁ vā ajjhattaṁ uddhaccakukkuccaṁ natthi me
ajjhattaṁ uddhaccakukkuccanti pajānāti yathā ca anuppannassa
uddhaccakukkuccassa uppādo hoti tañca pajānāti yathā ca
uppannassa uddhaccakukkuccassa pahānaṁ hoti tañca pajānāti
yathā ca pahīnassa uddhaccakukkuccassa āyatiṁ anuppādo hoti
tañca pajānāti. Santaṁ vā ajjhattaṁ vicikicchaṁ atthi me
ajjhattaṁ vicikicchāti pajānāti asantaṁ vā ajjhattaṁ vicikicchaṁ
natthi me ajjhattaṁ vicikicchāti pajānāti yathā ca anuppannāya
vicikicchāya uppādo hoti tañca pajānāti yathā ca uppannāya
vicikicchāya pahānaṁ hoti tañca pajānāti yathā ca pahīnāya
vicikicchāya āyatiṁ anuppādo hoti tañca pajānāti. Iti
ajjhattaṁ vā dhammesu dhammānupassī viharati bahiddhā vā dhammesu
dhammānupassī viharati ajjhattabahiddhā vā dhammesu dhammānupassī
viharati samudayadhammānupassī vā dhammesu viharati vayadhammānupassī
vā dhammesu viharati samudayavayadhammānupassī vā dhammesu viharati.
Atthi dhammāti vā panassa sati paccupaṭṭhitā hoti yāvadeva
ñāṇamattāya paṭissati mattāya. Anissito ca viharati na ca
<pb n="2.337"/>
Kiñci loke upādiyati. Evampi kho bhikkhave bhikkhu dhammesu
dhammānupassī viharati pañcasu nīvaraṇesu.
Nīvaraṇapabbaṁ niṭṭhitaṁ.
<p rend="subhead" sid="11">dhammānupassanā khandhapabbaṃ</p>
<p n="291"/>Puna caparaṁ bhikkhave bhikkhu dhammesu dhammānupassī viharati
pañcasu upādānakkhandhesu. Kathañca bhikkhave bhikkhu dhammesu
dhammānupassī viharati pañcasu upādānakkhandhesu. Idha bhikkhave bhikkhu
iti rūpaṁ iti rūpassa samudayo iti rūpassa atthaṅgamo iti
vedanā iti vedanāya samudayo iti vedanāya atthaṅgamo iti
saññā iti saññāya samudayo iti saññāya atthaṅgamo
iti saṅkhārā <pb ed="P" n="2.302" set="D"/>iti saṅkhārānaṁ samudayo iti saṅkhārānaṁ atthaṅgamo
iti viññāṇaṁ iti viññāṇassa samudayo iti viññāṇassa
atthaṅgamoti. Iti ajjhattaṁ vā dhammesu dhammānupassī viharati
bahiddhā vā dhammesu dhammānupassī viharati ajjhattabahiddhā vā
dhammesu dhammānupassī viharati samudayadhammānupassī vā dhammesu
viharati vayadhammānupassī vā dhammesu viharati samudayavayadhammānupassī
vā dhammesu viharati. Atthi dhammāti vā panassa sati paccupaṭṭhitā
hoti yāvadeva ñāṇamattāya paṭissatimattāya. Anissito ca
viharati na ca kiñci loke upādiyati. Evampi kho bhikkhave
bhikkhu dhammesu dhammānupassī viharati pañcasu upādānakkhandhesu.
Khandhapabbaṁ niṭṭhitaṁ.
<p rend="subhead" sid="12">dhammānupassanā āyatanapabbaṃ</p>
<pb n="2.338"/>
<p n="292"/>Puna caparaṁ bhikkhave bhikkhu dhammesu dhammāpassī viharati
chasu ajjhattikabāhiresu āyatanesu. Kathañca bhikkhave bhikkhu
dhammesu dhammānupassī viharati chasu ajjhattikabāhiresu āyatanesu.
Idha bhikkhave bhikkhu cakkhuñca pajānāti rūpe ca pajānāti yañca
tadubhayaṁ paṭicca uppajjati saññojanaṁ <note n="1">Ma. saṁñojanaṁ. evamuparipi.</note> tañca pajānāti yathā ca
anuppannassa saññojanassa uppādo hoti tañca pajānāti
yathā ca uppannassa saññojanassa pahānaṁ hoti tañca pajānāti
yathā ca pahīnassa saññojanassa āyatiṁ anuppādo hoti tañca
pajānāti. Sotañca pajānāti sadde ca pajānāti. Ghānañca
pajānāti gandhe ca pajānāti. Jivhañca pajānāti rase ca
pajānāti. Kāyañca pajānāti phoṭṭhabbe ca pajānāti.
Manañca pajānāti dhamme ca pajānāti yañca tadubhayaṁ <pb ed="P" n="2.303" set="D"/>paṭicca
uppajjati saññojanaṁ tañca pajānāti yathā ca anuppannassa
saññojanassa uppādo hoti tañca pajānāti yathā ca
uppannassa saññojanassa pahānaṁ hoti tañca pajānāti yathā ca
pahīnassa saññojanassa āyatiṁ anuppādo hoti tañca pajānāti ca
iti ajjhattaṁ vā dhammesu dhammānupassī viharati bahiddhā vā dhammesu
dhammānupassī viharati ajjhattabahiddhā vā dhammesu dhammānupassī
viharati samudayadhammānupassī vā dhammesu viharati vayadhammānupassī
vā dhammesu viharati samudayavayadhammānupassī vā dhammesu viharati.
<pb n="2.339"/>
Atthi dhammāti vā panassa sati paccupaṭṭhitā hoti yāvadeva
ñāṇamattāya paṭissatimattāya. Anissito ca viharati na ca
kiñci loke upādiyati. Evampi kho bhikkhave bhikkhu dhammesu
dhammānupassī viharati chasu ajjhattikabāhiresu āyatanesu.
Āyatanapabbaṁ niṭṭhitaṁ.
<p rend="subhead" sid="13">dhammānupassanā bojjhaṅgapabbaṃ</p>
<p n="293"/>Puna caparaṁ bhikkhave bhikkhu dhammesu dhammānupassī viharati
sattasu bojjhaṅgesu. Kathañca bhikkhave bhikkhu dhammesu dhammānupassī
viharati sattasu bojjhaṅgesu. Idha bhikkhave bhikkhu santaṁ vā
ajjhattaṁ satisambojjhaṅgaṁ atthi me ajjhattaṁ satisambojjhaṅgoti
pajānāti asantaṁ vā ajjhattaṁ satisambojjhaṅgaṁ natthi me
ajjhattaṁ satisambojjhaṅgoti pajānāti yathā ca anuppannassa
satisambojjhaṅgassa uppādo hoti tañca pajānāti yathā ca
uppannassa satisambojjhaṅgassa bhāvanāpāripūri <note n="1">Ma. sabbattha bhāvanāpāripūrī.</note> hoti tañca
pajānāti. Santaṁ vā ajjhattaṁ dhammavicayasambojjhaṅgaṁ .pe.
Santaṁ vā ajjhattaṁ viriyasambojjhaṅgaṁ .pe. Santaṁ vā ajjhattaṁ
pītisambojjhaṅgaṁ .pe. <pb ed="P" n="2.304" set="D"/>Santaṁ vā ajjhattaṁ passaddhisambojjhaṅgaṁ .pe.
Santaṁ vā ajjhattaṁ samādhisambojjhaṅgaṁ .pe. Santaṁ vā
ajjhattaṁ upekkhāsambojjhaṅgaṁ atthi me ajjhattaṁ upekkhāsambojjhaṅgoti
pajānāti asantaṁ vā ajjhattaṁ upekkhāsambojjhaṅgaṁ
natthi me ajjhattaṁ upekkhāsambojjhaṅgoti pajānāti yathā ca
<pb n="2.340"/>
Anuppannassa upekkhāsambojjhaṅgassa uppādo hoti tañca
pajānāti yathā ca uppannassa upekkhāsambojjhaṅgassa
bhāvanāpāripūri hoti tañca pajānāti. Iti ajjhattaṁ vā
dhammesu dhammānupassī viharati bahiddhā vā dhammesu dhammānupassī
viharati ajjhattabahiddhā vā dhammesu dhammānupassī viharati
samudayadhammānupassī vā dhammesu viharati vayadhammānupassī vā dhammesu
viharati samudayavayadhammānupassī vā dhammesu viharati. Atthi dhammāti
vā panassa sati paccupaṭṭhitā hoti yāvadeva ñāṇamattāya
paṭissatimattāya. Anissito ca viharati na ca kiñci loke
upādiyati. Evampi kho bhikkhave bhikkhu dhammesu dhammānupassī
viharati sattasu bojjhaṅgesu.
Bojjhaṅgapabbaṁ niṭṭhitaṁ.
Paṭhamabhāṇavāraṁ.
<p rend="subhead" sid="14">dhammānupassanā saccapabbaṃ</p>
<p n="294"/>Puna caparaṁ bhikkhave bhikkhu dhammesu dhammānupassī viharati
catūsu ariyasaccesu. Kathañca bhikkhave bhikkhu dhammesu
dhammānupassī viharati catūsu ariyasaccesu. Idha bhikkhave bhikkhu idaṁ
dukkhanti yathābhūtaṁ pajānāti ayaṁ dukkhasamudayoti yathābhūtaṁ pajānāti
ayaṁ dukkhanirodhoti yathābhūtaṁ pajānāti ayaṁ dukkhanirodhagāminī
paṭipadāti yathābhūtaṁ pajānāti <note n="1">Ma. paṭhamabhāṇavāro niṭṭhito.</note>.
<p rend="subhead" sid="15">dukkhasaccaniddeso</p>
<pb ed="P" n="2.305" set="D"/>Katamañca bhikkhave dukkhaṁ ariyasaccaṁ.
Jātipi dukkhā jarāpi dukkhā maraṇampi dukkhaṁ sokaparidevadukkhadomanassupāyāsāpi
<pb n="2.341"/>
Dukkhā appiyehi sampayogopi dukkho piyehi
vippayogopi dukkho yampicchaṁ na labhati tampi dukkhaṁ saṅkhittena
pañcupādānakkhandhā dukkhā.
<p n="295"/>Katamā ca bhikkhave jāti. Yā tesaṁ tesaṁ sattānaṁ
tamhi tamhi sattanikāye jāti sañjāti okkanti nibbatti <note n="1">Ma. ayaṁ pāṭho natthi.</note>
abhinibbatti khandhānaṁ pātubhāvo āyatanānaṁ paṭilābho ayaṁ vuccati
bhikkhave jāti. Katamā ca bhikkhave jarā. Yā tesaṁ tesaṁ sattānaṁ
tamhi tamhi sattanikāye jarā jīraṇatā khaṇḍiccaṁ pāliccaṁ valitacatā <note n="2">valittacatātipi pāṭho.</note>
āyuno saṁhāni indriyānaṁ paripāko ayaṁ vuccati bhikkhave jarā.
Katamañca bhikkhave maraṇaṁ. Yā <note n="3">Ma. yaṁ.</note> tesaṁ tesaṁ sattānaṁ tamhā tamhā
sattanikāyā cuti cavanatā bhedo antaradhānaṁ maccu maraṇaṁ kālakiriyā
khandhānaṁ bhedo kaḷevarassa nikkhepo jīvitindriyassa upacchedo idaṁ
vuccati bhikkhave maraṇaṁ. Katamo ca bhikkhave soko. Yo kho bhikkhave
aññataraññatarena byasanena samannāgatassa aññataraññatarena
dukkhadhammena phuṭṭhassa soko socanā socitattaṁ antosoko
antoparisoko ayaṁ vuccati bhikkhave soko. Katamo ca bhikkhave
paridevo. Yo kho bhikkhave aññataraññatarena byasanena samannāgatassa
aññataraññatarena dukkhadhammena phuṭṭhassa ādevo paridevo ādevanā
paridevanā ādevitattaṁ paridevitattaṁ ayaṁ vuccati bhikkhave paridevo.
<pb n="2.342"/>
Katamañca bhikkhave dukkhaṁ. Yaṁ kho bhikkhave kāyikaṁ dukkhaṁ kāyikaṁ
asātaṁ kāyasamphassajaṁ dukkhaṁ asātaṁ vedayitaṁ idaṁ vuccati bhikkhave
dukkhaṁ. Katamañca bhikkhave domanassaṁ. Yaṁ kho bhikkhave cetasikaṁ
dukkhaṁ cetasikaṁ asātaṁ manosamphassajaṁ <note n="1">cetosamphassajanti vā pāṭho.</note> dukkhaṁ asātaṁ vedayitaṁ idaṁ
vuccati bhikkhave domanassaṁ. Katamo ca bhikkhave upāyāso.
Yo kho bhikkhave aññataraññatarena byasanena samannāgatassa
aññataraññatarena dukkhadhammena phuṭṭhassa āyāso upāyāso
āyāsitattaṁ upāyāsitattaṁ ayaṁ vuccati bhikkhave upāyāso.
Katamo <note n="2">Yu. ime pāṭhā natthi.</note> ca bhikkhave appiyehi sampayogo dukkho. Idha yassa te
honti aniṭṭhā akantā amanāpā rūpā saddā gandhā rasā
phoṭṭhabbā <note n="3">Ma. dhammā.  ito paraṁ īdisameva.</note> ye vā panassa honti anatthakāmā ahitakāmā
aphāsukakāmā ayogakkhemakāmā tesaṁ <note n="4">Ma. yā tehi saddhiṁ saṅgati ... ito paraṁ īdisameva.</note> saṅgati samāgamo samodhānaṁ
missībhāvo ayaṁ vuccati bhikkhave appiyehi sampayogo dukkho.
Katamo ca bhikkhave piyehi vippayogo dukkho. Idha yassa te
honti iṭṭhā kantā manāpā rūpā saddā gandhā rasā phoṭṭhabbā
ye vā panassa honti atthakāmā hitakāmā phāsukakāmā yogakkhemakāmā
mātā vā pitā vā bhātā vā bhaginī vā mittā vā amaccā
vā ñātisālohitā vā tesaṁ asaṅgati asamāgamo asamodhānaṁ
amissībhāvo ayaṁ vuccati bhikkhave piyehi vippayogo dukkho <note n="2">Yu. ime pāṭhā natthi.</note>.
<pb n="2.343"/>
Katamañca bhikkhave yampicchaṁ na labhati tampi dukkhaṁ. Jātidhammānaṁ
bhikkhave sattānaṁ evaṁ icchā uppajjati aho vata mayaṁ na
jātidhammā assāma na ca vata no jāti āgaccheyyāti na
kho panetaṁ icchāya pattabbaṁ idampi yampicchaṁ na labhati tampi
dukkhaṁ. Jarādhammānaṁ bhikkhave sattānaṁ. Byādhidhammānaṁ bhikkhave
sattānaṁ. Maraṇadhammānaṁ bhikkhave sattānaṁ. Sokaparidevadukkha-
domanassupāyāsadhammānaṁ bhikkhave sattānaṁ evaṁ icchā uppajjati
aho vata mayaṁ na sokaparidevadukkhadomanassupāyāsadhammā assāma
na ca vata no sokaparidevadukkhadomanassupāyāsā āgaccheyyunti
na kho panetaṁ icchāya pattabbaṁ idampi yampicchaṁ na labhati
tampi dukkhaṁ. Katame ca bhikkhave saṅkhittena pañcupādānakkhandhā
dukkhā. Seyyathīdaṁ rūpūpādānakkhandho <note n="1">Ma. rūpupādānakkhandho ... viññāṇupā ....</note> vedanūpādānakkhandho
saññūpādānakkhandho saṅkhārūpādānakkhandho viññāṇūpādānakkhandho
ime vuccanti bhikkhave saṅkhittena pañcupādānakkhandhā dukkhā.
Idaṁ vuccati bhikkhave dukkhaṁ ariyasaccaṁ.
<p rend="subhead" sid="16">samudayasaccaniddeso</p>
<p n="296"/><pb ed="P" n="2.308" set="D"/>Katamañca bhikkhave dukkhasamudayo <note n="2">Ma. dukkhasamudayaṁ. </note> ariyasaccaṁ. Yāyaṁ taṇhā
ponobbhavikā <note n="3">Sī. Yu. ponobhavikā.</note> nandirāgasahagatā tatratatrābhinandinī seyyathīdaṁ
kāmataṇhā bhavataṇhā vibhavataṇhā.
<p n="297"/>Sā kho panesā bhikkhave taṇhā kattha uppajjamānā
uppajjati kattha nivisamānā nivisati. Yaṁ loke piyarūpaṁ sātarūpaṁ
<pb n="2.344"/>
Etthesā taṇhā uppajjamānā uppajjati ettha nivisamānā
nivisati. Kiñca loke piyarūpaṁ sātarūpaṁ. Cakkhuṁ loke piyarūpaṁ
sātarūpaṁ etthesā taṇhā uppajjamānā uppajjati ettha
nivisamānā nivisati. Sotaṁ loke. Ghānaṁ loke. Jivhā
loke. Kāyo loke. Mano loke piyarūpaṁ sātarūpaṁ etthesā
taṇhā uppajjamānā uppajjati ettha nivisamānā nivisati.
Rūpā loke. Saddā loke. Gandhā loke. Rasā loke.
Phoṭṭhabbā loke. Dhammā loke piyarūpaṁ sātarūpaṁ etthesā
taṇhā uppajjamānā uppajjati ettha nivisamānā nivisati.
Cakkhuviññāṇaṁ loke. Sotaviññāṇaṁ loke. Ghānaviññāṇaṁ loke.
Jivhāviññāṇaṁ loke. Kāyaviññāṇaṁ loke. Manoviññāṇaṁ
loke piyarūpaṁ sātarūpaṁ etthesā taṇhā uppajjamānā uppajjati
ettha nivisamānā nivisati. Cakkhusamphasso loke. Sotasamphasso
loke. Ghānasamphasso loke. <pb ed="P" n="2.309" set="D"/>Jivhāsamphasso loke.
Kāyasamphasso loke. Manosamphasso loke piyarūpaṁ sātarūpaṁ etthesā
taṇhā uppajjamānā uppajjati ettha nivisamānā nivisati.
Cakkhusamphassajā vedanā loke. Sotasamphassajā vedanā loke.
Ghānasamphassajā vedanā loke. Jivhāsamphassajā vedanā loke.
Kāyasamphassajā vedanā loke. Manosamphassajā vedanā loke
piyarūpaṁ sātarūpaṁ etthesā taṇhā uppajjamānā uppajjati
<pb n="2.345"/>
Ettha nivisamānā nivisati. Rūpasaññā loke. Saddasaññā
loke. Gandhasaññā loke. Rasasaññā loke. Phoṭṭhabbasaññā
loke. Dhammasaññā loke piyarūpaṁ sātarūpaṁ etthesā
taṇhā uppajjamānā uppajjati ettha nivisamānā nivisati.
Rūpasañcetanā loke. Saddasañcetanā loke. Gandhasañcetanā
loke. Rasasañcetanā loke. Phoṭṭhabbasañcetanā loke.
Dhammasañcetanā loke piyarūpaṁ sātarūpaṁ etthesā taṇhā uppajjamānā
uppajjati ettha nivisamānā nivisati. Rūpataṇhā loke.
Saddataṇhā loke. Gandhataṇhā loke. Rasataṇhā loke.
Phoṭṭhabbataṇhā loke. Dhammataṇhā loke piyarūpaṁ sātarūpaṁ
etthesā taṇhā uppajjamānā uppajjati ettha nivisamānā
nivisati. Rūpavitakko loke. Saddavitakko loke. Gandhavitakko
loke. Rasavitakko loke. Phoṭṭhabbavitakko loke.
Dhammavitakko loke piyarūpaṁ sātarūpaṁ etthesā taṇhā uppajjamānā
uppajjati ettha nivisamānā nivisati. Rūpavicāro loke.
Saddavicāro loke. Gandhavicāro loke. Rasavicāro loke.
Phoṭṭhabbavicāro loke. Dhammavicāro loke piyarūpaṁ sātarūpaṁ
etthesā <pb ed="P" n="2.310" set="D"/>taṇhā uppajjamānā uppajjati ettha nivisamānā
nivisati. Idaṁ vuccati bhikkhave dukkhasamudayo ariyasaccaṁ.
<p rend="subhead" sid="17">nirodhasaccaniddeso</p>
<p n="298"/>Katamañca bhikkhave dukkhanirodho <note n="1">Ma. dukkhanirodhaṁ.</note> ariyasaccaṁ. Yo
<pb n="2.346"/>
Tassāyeva taṇhāya asesavirāganirodho cāgo paṭinissaggo mutti
anālayo. Sā kho panesā bhikkhave taṇhā kattha pahīyamānā
pahīyati kattha nirujjhamānā nirujjhati. Yaṁ loke piyarūpaṁ
sātarūpaṁ etthesā taṇhā pahīyamānā pahīyati ettha nirujjhamānā
nirujjhati. Kiñca loke piyarūpaṁ sātarūpaṁ. Cakkhuṁ loke
piyarūpaṁ sātarūpaṁ etthesā taṇhā pahīyamānā pahīyati ettha
nirujjhamānā nirujjhati. Sotaṁ loke. Ghānaṁ loke. Jivhā
loke. Kāyo loke. Mano loke piyarūpaṁ sātarūpaṁ etthesā
taṇhā pahīyamānā pahīyati ettha nirujjhamānā nirujjhati. Rūpā
loke. Saddā loke. Gandhā loke. Rasā loke. Phoṭṭhabbā
loke. Dhammā loke piyarūpaṁ sātarūpaṁ etthesā taṇhā
pahīyamānā pahīyati ettha nirujjhamānā nirujjhati. Cakkhuviññāṇaṁ
loke. Sotaviññāṇaṁ loke. Ghānaviññāṇaṁ loke.
Jivhāviññāṇaṁ loke. Kāyaviññāṇaṁ loke. Manoviññāṇaṁ
loke piyarūpaṁ sātarūpaṁ etthesā taṇhā pahīyamānā pahīyati
ettha nirujjhamānā nirujjhati. Cakkhusamphasso loke.
Sotasamphasso loke. Ghānasamphasso loke. Jivhāsamphasso
loke. Kāyasamphasso loke. Manosamphasso <pb ed="P" n="2.311" set="D"/>loke piyarūpaṁ
sātarūpaṁ etthesā taṇhā pahīyamānā pahīyati ettha nirujjhamānā
nirujjhati. Cakkhusamphassajā vedanā loke. Sotasamphassajā vedanā
<pb n="2.347"/>
Loke. Ghānasamphassajā vedanā loke. Jivhāsamphassajā vedanā
loke. Kāyasamphassajā vedanā loke. Manosamphassajā vedanā
loke piyarūpaṁ sātarūpaṁ etthesā taṇhā pahīyamānā pahīyati
ettha nirujjhamānā nirujjhati. Rūpasaññā loke. Saddasaññā
loke. Gandhasaññā loke. Rasasaññā loke. Phoṭṭhabbasaññā
loke. Dhammasaññā loke piyarūpaṁ sātarūpaṁ etthesā
taṇhā pahīyamānā pahīyati ettha nirujjhamānā nirujjhati.
Rūpasaññacetanā loke. Saddasañcetanā loke. Gandhasañcetanā
loke. Rasasañcetanā loke. Phoṭṭhabbasañcetanā loke.
Dhammasaññacetanā loke piyarūpaṁ sātarūpaṁ etthesā taṇhā
pahīyamānā pahīyati ettha nirujjhamānā nirujjhati. Rūpataṇhā
loke. Saddataṇhā loke. Gandhataṇhā loke. Rasataṇhā
loke. Phoṭṭhabbataṇhā loke. Dhammataṇhā loke piyarūpaṁ
sātarūpaṁ etthesā taṇhā pahīyamānā pahīyati ettha
nirujjhamānā nirujjhati. Rūpavitakko loke. Saddavitakko loke.
Gandhavitakko loke. Rasavitakko loke. Phoṭṭhabbavitakko
loke. Dhammavitakko loke piyarūpaṁ sātarūpaṁ etthesā taṇhā
pahīyamānā pahīyati ettha nirujjhamānā nirujjhati. Rūpavicāro
loke. Saddavicāro loke. Gandhavicāro loke. Rasavicāro
loke. Phoṭṭhabbavicāro loke. Dhammavicāro loke piyarūpaṁ
<pb n="2.348"/>
Sātarūpaṁ etthesā taṇhā pahīyamānā pahīyati ettha nirujjhamānā
nirujjhati. Idaṁ vuccati bhikkhave dukkhanirodho ariyasaccaṁ.
<p rend="subhead" sid="18">maggasaccaniddeso</p>
<p n="299"/>Katamañca bhikkhave dukkhanirodhagāminī paṭipadā ariyasaccaṁ.
Ayameva ariyo aṭṭhaṅgiko maggo seyyathīdaṁ sammādiṭṭhi
sammāsaṅkappo sammāvācā sammākammanto sammāājīvo
sammāvāyāmo sammāsati sammāsamādhi. Katamā ca bhikkhave
sammādiṭṭhi. <pb ed="P" n="2.312" set="D"/>Yaṁ kho bhikkhave dukkhe ñāṇaṁ dukkhasamudaye ñāṇaṁ
dukkhanirodhe ñāṇaṁ dukkhanirodhagāminiyā paṭipadāya ñāṇaṁ ayaṁ vuccati
bhikkhave sammādiṭṭhi. Katamo ca bhikkhave sammāsaṅkappo.
Nekkhammasaṅkappo abyāpādasaṅkappo avihiṁsāsaṅkappo ayaṁ vuccati
bhikkhave sammāsaṅkappo. Katamā ca bhikkhave sammāvācā.
Musāvādā veramaṇī pisuṇāya vācāya veramaṇī pharusāya vācāya
veramaṇī samphappalāpā veramaṇī ayaṁ vuccati bhikkhave
sammāvācā. Katamo ca bhikkhave sammākammanto. Pāṇātipātā
veramaṇī adinnādānā veramaṇī kāmesu micchācārā veramaṇī
ayaṁ vuccati bhikkhave sammākammanto. Katamo ca bhikkhave
sammāājīvo. Idha bhikkhave ariyasāvako micchāājīvaṁ pahāya
sammāājīvena jīvikaṁ kappeti ayaṁ vuccati bhikkhave sammāājīvo.
Katamo ca bhikkhave sammāvāyāmo. Idha bhikkhave bhikkhu anuppannānaṁ
pāpakānaṁ akusalānaṁ dhammānaṁ anuppādāya chandaṁ janeti vāyamati
<pb n="2.349"/>
Viriyaṁ ārabhati cittaṁ paggaṇhāti padahati uppannānaṁ pāpakānaṁ
akusalānaṁ dhammānaṁ pahānāya chandaṁ janeti vāyamati viriyaṁ ārabhati
cittaṁ paggaṇhāti padahati anuppannānaṁ kusalānaṁ dhammānaṁ
uppādāya chandaṁ janeti vāyamati viriyaṁ ārabhati cittaṁ paggaṇhāti
padahati uppannānaṁ kusalānaṁ dhammānaṁ ṭhitiyā asammosāya
bhiyyobhāvāya <pb ed="P" n="2.313" set="D"/>vepullāya bhāvanāya pāripūriyā chandaṁ janeti vāyamati
viriyaṁ ārabhati cittaṁ paggaṇhāti padahati. Ayaṁ vuccati bhikkhave
sammāvāyāmo. Katamā ca bhikkhave sammāsati. Idha bhikkhave
bhikkhu kāye kāyānupassī viharati ātāpī sampajāno satimā
vineyya loke abhijjhādomanassaṁ vedanāsu vedanānupassī viharati .pe.
Citte .pe. Dhammesu dhammānupassī viharati ātāpī
sampajāno satimā vineyya loke abhijjhādomanassaṁ. Ayaṁ vuccati
bhikkhave sammāsati. Katamo ca bhikkhave sammāsamādhi. Idha
bhikkhave bhikkhu vivicceva kāmehi vivicca akusalehi dhammehi savitakkaṁ
savicāraṁ vivekajaṁ pītisukhaṁ paṭhamaṁ jhānaṁ upasampajja viharati
vitakkavicārānaṁ vūpasamā ajjhattaṁ sampasādanaṁ cetaso ekodibhāvaṁ
avitakkaṁ avicāraṁ samādhijaṁ pītisukhaṁ dutiyaṁ jhānaṁ .pe. Tatiyaṁ jhānaṁ
upasampajja viharati sukhassa ca pahānā dukkhassa ca pahānā
pubbe va somanassadomanassānaṁ atthaṅgamā adukkhamasukhaṁ upekkhāsatipārisuddhiṁ
catutthaṁ jhānaṁ upasampajja viharati. Ayaṁ vuccati
<pb n="2.350"/>
Bhikkhave sammāsamādhi. Idaṁ vuccati bhikkhave dukkhanirodhagāminī paṭipadā
ariyasaccaṁ. Iti ajjhattaṁ vā dhammesu dhammānupassī viharati
bahiddhā vā dhammesu dhammānupassī viharati ajjhattabahiddhā vā
dhammesu dhammānupassī viharati samudayadhammānupassī vā dhammesu viharati
vayadhammānupassī vā dhammesu viharati samudayavayadhammānupassī vā
dhammesu viharati. Atthi dhammāti vā panassa sati paccupaṭṭhitā
hoti yāvadeva ñāṇamattāya paṭissatimattāya. Anissito ca viharati
na ca kiñci loke upādiyati. Evampi kho bhikkhave bhikkhu dhammesu
dhammānupassī viharati catūsu ariyasaccesu.
Saccapabbaṁ niṭṭhitaṁ.
Dhammānupassanā niṭṭhitā.
<p n="300"/>Yo hi koci bhikkhave ime cattāro satipaṭṭhāne evaṁ
bhāveyya satta vassāni tassa dvinnaṁ phalānaṁ aññataraṁ phalaṁ
pāṭikaṅkhaṁ diṭṭhe va dhamme aññā sati vā upādisese anāgāmitā.
Tiṭṭhantu bhikkhave satta vassāni. Yo hi koci bhikkhave ime cattāro
satipaṭṭhāne evaṁ bhāveyya cha vassāni. Pañca vassāni. Cattāri
vassāni. Tīṇi vassāni. Dve vassāni. Ekaṁ vassaṁ .pe.
Tiṭṭhatu bhikkhave ekaṁ vassaṁ. Yo hi koci bhikkhave ime cattāro
satipaṭṭhāne evaṁ bhāveyya satta māsāni tassa dvinnaṁ phalānaṁ
aññataraṁ phalaṁ pāṭikaṅkhaṁ diṭṭhe va dhamme aññā sati vā
<pb n="2.351"/>
Upādisese anāgāmitā. Tiṭṭhantu bhikkhave satta māsāni. Yo hi
koci bhikkhave ime cattāro satipaṭṭhāne evaṁ bhāveyya cha māsāni.
Pañca māsāni. Cattāri māsāni. Tīṇi māsāni. Dve
māsāni. <pb ed="P" n="2.315" set="D"/>Ekaṁ māsaṁ. Addhamāsaṁ <note n="1">Ma. aḍḍhamāsaṁ.</note> .pe. Tiṭṭhatu bhikkhave
addhamāso. Yo hi koci bhikkhave ime cattāro satipaṭṭhāne
evaṁ bhāveyya sattāhaṁ tassa dvinnaṁ phalānaṁ aññataraṁ phalaṁ
pāṭikaṅkhaṁ diṭṭhe va dhamme aññā sati vā upādisese anāgāmitā <note n="2">Ma. anāgāmitāti.</note>.
Ekāyano ayaṁ bhikkhave maggo sattānaṁ visuddhiyā sokaparidevānaṁ
samatikkamāya dukkhadomanassānaṁ atthaṅgamāya ñāyassa adhigamāya
nibbānassa sacchikiriyāya yadidaṁ cattāro satipaṭṭhānāti. Iti
yantaṁ vuttaṁ idametaṁ paṭicca vuttanti. Idamavoca bhagavā.
Attamanā te bhikkhū bhagavato bhāsitaṁ abhinandunti.
Mahāsatipaṭṭhānasuttaṁ niṭṭhitaṁ navamaṁ.
</xml>