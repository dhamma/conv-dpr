<xml src="a2-3.xml">
<readunit id="a2-3">3. bālavaggo</readunit>
<p n="267"/>21 Dveme bhikkhave bālā katame dve yo ca accayaṁ
accayato na passati yo ca accayaṁ desentassa yathādhammaṁ na
<pb n="2.76"/>
Paṭiggaṇhāti ime kho bhikkhave dve bālā. Dveme bhikkhave
paṇḍitā katame dve yo ca accayaṁ accayato passati yo ca
accayaṁ desentassa yathādhammaṁ paṭiggaṇhāti ime kho bhikkhave dve
paṇḍitāti.
<p n="268"/>22 Dveme bhikkhave tathāgataṁ abbhācikkhanti katame dve
duṭṭho vā dosantaro saddho vā duggahitena ime kho bhikkhave
dve tathāgataṁ abbhācikkhantīti.
<p n="269"/>23 Dveme bhikkhave tathāgataṁ abbhācikkhanti katame dve
yo ca abhāsitaṁ alapitaṁ tathāgatena bhāsitaṁ lapitaṁ tathāgatenāti
dīpeti yo ca bhāsitaṁ lapitaṁ tathāgatena abhāsitaṁ alapitaṁ
tathāgatenāti dīpeti ime kho bhikkhave dve tathāgataṁ abbhācikkhanti.
Dveme bhikkhave tathāgataṁ nābbhācikkhanti katame dve yo ca
abhāsitaṁ alapitaṁ tathāgatena abhāsitaṁ alapitaṁ tathāgatenāti dīpeti
yo ca bhāsitaṁ lapitaṁ tathāgatena bhāsitaṁ lapitaṁ tathāgatenāti dīpeti
ime kho bhikkhave dve tathāgataṁ nābbhācikkhantīti.
<p n="270"/>24 Dveme bhikkhave tathāgataṁ abbhācikkhanti katame dve
yo ca neyyatthaṁ suttantaṁ nītattho suttantoti dīpeti yo ca
nītatthaṁ suttantaṁ neyyattho suttantoti dīpeti ime kho bhikkhave
dve tathāgataṁ abbhācikkhanti. Dveme bhikkhave tathāgataṁ nābbhācikkhanti
katame dve yo ca neyyatthaṁ suttantaṁ neyyattho suttantoti
<pb n="2.77"/>
Dīpeti yo ca nītatthaṁ suttantaṁ nītattho suttantoti dīpeti
ime kho bhikkhave dve tathāgataṁ nābbhācikkhantīti.
<p n="271"/>25 Paṭicchannakammantassa bhikkhave dvinnaṁ gatīnaṁ aññatarā
gati pāṭikaṅkhā nirayo vā tiracchānayoni vā <note n="1">Ma. Yu. vā-ti.</note>. Appaṭicchannakammantassa
bhikkhave dvinnaṁ gatīnaṁ aññatarā gati pāṭikaṅkhā devā vā manussā
vāti.
<p n="272"/>26 Micchādiṭṭhikassa bhikkhave dvinnaṁ gatīnaṁ aññatarā
gati pāṭikaṅkhā nirayo vā tiracchānayoni vā <note n="1">Ma. Yu. vā-ti.</note>. Sammādiṭṭhikassa
bhikkhave davinnaṁ gatīnaṁ aññatarā gati pāṭikaṅkhā devā vā manussā
vāti.
<p n="273"/>27 Dussīlassa bhikkhave dve paṭiggahā <note n="2">Ma. paṭiggāhā.</note> nirayo vā
tiracchānayoni vā <note n="1">Ma. Yu. vā-ti.</note>. Sīlavato bhikkhave dve paṭiggahā <note n="3">Ma. paṭiggāhā.</note> devā vā
manussā vāti.
<p n="274"/>28 Dvāhaṁ bhikkhave atthavase sampassamāno araññavanapatthāni
pantāni senāsanāni <pb ed="P" n="1.61" set="A"/>paṭisevāmi katame dve attano ca
diṭṭhadhammasukhavihāraṁ sampassamāno pacchimañca janataṁ anukampamāno
ime kho ahaṁ bhikkhave dve atthavase sampassamāno araññavanapatthāni
pantāni senāsanāni paṭisevāmīti.
<p n="275"/>29 Dveme bhikkhave dhammā vijjābhāgiyā katame dve
samatho ca vipassanā ca. Samatho bhikkhave bhāvito kimatthamanubhoti <note n="4">Ma. Yu. kamatthamanubhoti. ito paraṁ  īdisameva.</note>
<pb n="2.78"/>
Cittaṁ bhāviyati <note n="1">Ma. Yu. bhāvīyati.</note> cittaṁ bhāvitaṁ kimatthamanubhoti yo rāgo so
pahīyati. Vipassanā bhikkhave bhāvitā kimatthamanubhoti paññā bhāviyati
paññā bhāvitā kimatthamanubhoti yā avijjā sā pahīyatīti <note n="2">Ma. Yu. pahīyati.</note>.
<p n="276"/>30 Rāgupakkiliṭṭhaṁ vā bhikkhave cittaṁ na vimuccati
avijjūpakkiliṭṭhā vā paññā na bhāviyati iti kho bhikkhave rāgavirāgā
cetovimutti avijjāvirāgā paññāvimuttīti.
Bālavaggo tatiyo.
</xml>