<xml src="m3.xml">
<pgroup id="m3"/>
<readunit id="m3">3. dhammadāyādasuttaṃ</readunit>
<pb n="1.21"/>
Dhammadāyādasuttaṁ
<p n="20"/>Evamme sutaṁ ekaṁ samayaṁ bhagavā sāvatthiyaṁ viharati
jetavane anāthapiṇḍikassa ārāme. Tatra kho bhagavā bhikkhū
āmantesi bhikkhavoti. Bhadanteti te bhikkhū bhagavato paccassosuṁ.
<p n="21"/>Bhagavā etadavoca dhammadāyādā me bhikkhave bhavatha
mā āmisadāyādā atthi me tumhesu anukampā kinti me
sāvakā dhammadāyādā bhaveyyuṁ no āmisadāyādāti. Tumhe ca me
bhikkhave āmisadāyādā bhaveyyātha no dhammadāyādā tumhepi tena
ādissā <note n="1">Ma. ādiyā.</note> bhaveyyātha āmisadāyādā satthu sāvakā viharanti no
dhammadāyādāti. Ahampi tena ādisso bhaveyyaṁ āmisadāyādā
satthu sāvakā viharanti no dhammadāyādāti. Tumhe ca me
bhikkhave dhammadāyādā bhaveyyātha no āmisadāyādā tumhepi
tena na ādissā bhaveyyātha dhammadāyādā satthu sāvakā viharanti
no āmisadāyādāti. Ahampi tena na ādisso bhaveyyaṁ
dhammādāyādā satthu sāvakā viharanti no āmisadāyādāti.
Tasmātiha me bhikkhave dhammadāyādā bhavatha mā āmisadāyādā
atthi me tumhesu anukampā kinti me sāvakā dhammādāyādā
bhaveyyuṁ no āmisadāyādāti.
<p n="22"/>Idhāhaṁ bhikkhave bhuttāvī assaṁ pavārito paripuṇṇo
<pb n="1.22"/>
Pariyosito suhito yāvadattho siyā ca me piṇḍapāto atirekadhammo
chaḍḍiyadhammo <note n="1">Ma. chaḍḍanīyadhammo.</note>. Atha dve bhikkhū āgaccheyyuṁ <pb ed="P" n="1.13" set="M"/>jighacchādubbalyaparetā <note n="2">Sī. jighacchādubballaparetā. Yu. ..ḍubbala.... </note>
tyāhaṁ evaṁ vadeyyaṁ ahaṁ khomhi bhikkhave bhuttāvī pavārito
paripuṇṇo pariyosito suhito yāvadattho atthi ca me
ayaṁ piṇḍapāto atirekadhammo chaḍḍiyadhammo sace ākaṅkhatha
bhuñjatha sace <note n="3">Ma. no ce tumhe bhuñjissatha.</note> tumhe na bhuñjissatha idānāhaṁ apaharite vā
chaḍḍessāmi appāṇake vā udake opilāpessāmīti. Tatthekassa <note n="4">Ma. Yu. tatrekassa.</note>
bhikkhuno evamassa bhagavā kho bhuttāvī pavārito paripuṇṇo
pariyosito suhito yāvadattho atthi cāyaṁ bhagavato piṇḍapāto
atirekadhammo chaḍḍiyadhammo sace mayaṁ na bhuñjissāma idāni
bhagavā appaharite vā chaḍḍessati appāṇake vā udake
opilāpessati vuttaṁ kho panetaṁ bhagavatā dhammadāyādā me bhikkhave
bhavatha mā āmisadāyādāti āmisaññataraṁ kho panetaṁ yadidaṁ
piṇḍapāto yannūnāhaṁ imaṁ piṇḍapātaṁ abhuñjitvā imināva
jighacchādubbalyena evaṁ imaṁ rattindivaṁ vītināmeyyanti. So taṁ
piṇḍapātaṁ abhuñjitvā teneva jighacchādubbalyena evaṁ taṁ rattindivaṁ
vītināmeyya. Atha dutiyassa bhikkhuno evamassa bhagavā kho
bhuttāvī pavārito paripuṇṇo pariyosito suhito yāvadattho
atthi cāyaṁ bhagavato piṇḍapāto atirekadhammo chaḍḍiyadhammo
sace mayaṁ na bhuñjissāma idāni bhagavā appaharite vā chaḍḍessati
<pb n="1.23"/>
Appāṇake vā udake opilāpessati yannūnāhaṁ imaṁ piṇḍapātaṁ
bhuñjitvā jighacchādubbalyaṁ paṭivinodetvā <note n="1">Sī. Yu. paṭivinetvā.</note> evaṁ imaṁ rattindivaṁ
vītināmeyyanti. So taṁ piṇḍapātaṁ bhuñjitvā jighacchādubbalyaṁ
paṭivinodetvā evaṁ taṁ rattindivaṁ vītināmeyya. Kiñcāpi so
bhikkhave bhikkhu taṁ piṇḍapātaṁ bhuñjitvā jighacchādubbalyaṁ
paṭivinodetvā evaṁ taṁ rattindivaṁ vītināmeyya. Atha kho asuyeva me
purimo bhikkhu pujjataro ca pāsaṁsataro ca. Taṁ kissa hetu. Tañhi
tassa bhikkhave bhikkhuno dīgharattaṁ appicchatāya santuṭṭhiyā sallekhāya
subharatāya viriyārambhāya saṁvattissati. Tasmātiha me bhikkhave
dhammadāyādā bhavatha mā āmisadāyādā atthi me tumhesu
anukampā kinti me sāvakā dhammadāyādā bhaveyyuṁ no
āmisadāyādāti. Idamavoca bhagavā idaṁ vatvāna <note n="2">Sī. Yu. vatvā.</note> sugato
uṭṭhāyāsanā vihāraṁ pāvisi.
<p n="23"/>Tatra kho āyasmā sārīputto acirapakkantassa bhagavato
bhikkhū āmantesi āvuso bhikkhavoti. Āvusoti <pb ed="P" n="1.14" set="M"/>te bhikkhū
āyasmato sārīputtassa paccassosuṁ. Āyasmā sārīputto
etadavoca kittāvatā nu kho āvuso satthu pavivittassa viharato
sāvakā vivekaṁ nānusikkhanti kittāvatā ca pana satthu pavivittassa
viharato sāvakā vivekamanusikkhantīti. Dūratopi kho mayaṁ āvuso
<pb n="1.24"/>
Āgaccheyyāma <note n="1">Ma. āgacchāma.</note> āyasmato sārīputtassa santike etassa bhāsitassa
atthamaññātuṁ sādhu vatāyasmantaṁyeva sārīputtaṁ paṭibhātu etassa
bhāsitassa attho āyasmato sārīputtassa sutvā bhikkhū dhāressantīti.
Tenahāvuso suṇātha sādhukaṁ manasikarotha bhāsissāmīti. Evamāvusoti
kho te bhikkhū āyasmato sārīputtassa paccassosuṁ.
<p n="24"/>Āyasmā sārīputto etadavoca kittāvatā nu kho
āvuso satthu pavivittassa viharato sāvakā vivekaṁ nānusikkhanti
idhāvuso satthu pavivittassa viharato sāvakā vivekaṁ nānusikkhanti
yesañca dhammānaṁ satthā pahānamāha te ca dhamme nappajahanti
bāhullikā <note n="2">yebhuyyena bāhulikā.</note> ca honti sāthilikā <note n="3">Sī. Ma. Yu. sāthalikā.</note> okkamane pubbaṅgamā paviveke
nikkhittadhurā. Tatrāvuso therā bhikkhū tīhi ṭhānehi gārayhā bhavanti.
Satthu pavivittassa viharato sāvakā vivekaṁ nānusikkhantīti iminā
paṭhamena ṭhānena therā bhikkhū gārayhā bhavanti. Yesañca dhammānaṁ
satthā pahānamāha te ca dhamme nappajahantīti iminā dutiyena
ṭhānena therā bhikkhū gārayhā bhavanti. Bāhullikā ca sāthilikā
okkamane pubbaṅgamā paviveke nikkhittadhurāti iminā tatiyena ṭhānena
therā bhikkhū gārayhā bhavanti. Therā hāvuso bhikkhū imehi tīhi
ṭhānehi gārayhā bhavanti. Tatrāvuso majjhimā bhikkhū .pe.
Navā bhikkhū tīhi ṭhānehi gārayhā bhavanti. Satthu pavivittassa
<pb n="1.25"/>
Viharato sāvakā vivekaṁ nānusikkhantīti iminā paṭhamena ṭhānena
navā bhikkhū gārayhā bhavanti. Yesañca dhammānaṁ satthā pahānamāha
te ca dhamme nappajahantīti iminā dutiyena ṭhānena navā bhikkhū
gārayhā bhavanti. Bāhullikā ca sāthilikā okkamane pubbaṅgamā
paviveke nikkhittadhurāti iminā tatiyena ṭhānena navā bhikkhū gārayhā
bhavanti. Navā hāvuso bhikkhū imehi tīhi ṭhānehi gārayhā
bhavanti. Ettāvatā kho āvuso satthu pavivittassa viharato
sāvakā vivekaṁ nānusikkhanti.
<p n="25"/>Kittāvatā ca panāvuso satthu pavivittassa viharato
sāvakā <pb ed="P" n="1.15" set="M"/>vivekamanusikkhanti idhāvuso satthu pavivittassa viharato
sāvakā vivekamanusikkhanti yesañca dhammānaṁ satthā pahānamāha
te ca dhamme pajahanti na ca bāhullikā honti na sāthilikā
okkamane nikkhittadhurā paviveke pubbaṅgamā. Tatrāvuso therā
bhikkhū tīhi ṭhānehi pāsaṁsā bhavanti. Satthu pavivittassa viharato
sāvakā vivekamanusikkhantīti iminā paṭhamena ṭhānena therā bhikkhū
pāsaṁsā bhavanti. Yesañca dhammānaṁ satthā pahānamāha te ca
dhamme pajahantīti iminā dutiyena ṭhānena therā bhikkhū pāsaṁsā
bhavanti. Na ca bāhullikā na sāthilikā okkamane nikkhittadhurā
paviveke pubbaṅgamāti iminā tatiyena ṭhānena therā bhikkhū pāsaṁsā
bhavanti. Therā hāvuso bhikkhū imehi tīhi ṭhānehi pāsaṁsā
<pb n="1.26"/>
Bhavanti. Tatrāvuso majjhimā bhikkhū .pe. Navā bhikkhū tīhi
ṭhānehi pāsaṁsā bhavanti. Satthu pavivittassa viharato sāvakā
vivekamanusikkhantīti iminā paṭhamena ṭhānena navā bhikkhū pāsaṁsā
bhavanti. Yesañca dhammānaṁ satthā pahānamāha te ca dhamme
pajahantīti iminā dutiyena ṭhānena navā bhikkhū pāsaṁsā bhavanti.
Na ca bāhullikā na sāthilikā okkamane nikkhittadhurā paviveke
pubbaṅgamāti iminā tatiyena ṭhānena navā bhikkhū pāsaṁsā bhavanti.
Navā hāvuso bhikkhū imehi tīhi ṭhānehi pāsaṁsā bhavanti.
Ettāvatā kho āvuso satthu pavivittassa viharato sāvakā
vivekamanusikkhanti.
<p n="26"/>Tatrāvuso lobho ca pāpako doso ca pāpako
lobhassa ca pahānāya dosassa ca pahānāya atthi majjhimā
paṭipadā cakkhukaraṇī ñāṇakaraṇī upasamāya abhiññāya sambodhāya
nibbānāya saṁvattati. Katamā ca sā āvuso majjhimā paṭipadā
cakkhukaraṇī ñāṇakaraṇī upasamāya abhiññāya sambodhāya nibbānāya
saṁvattati. Ayameva ariyo aṭṭhaṅgiko maggo seyyathīdaṁ sammādiṭṭhi
sammāsaṅkappo sammāvācā sammākammanto sammāājīvo sammāvāyāmo
sammāsati sammāsamādhi. Ayaṁ kho sā āvuso majjhimā
paṭipadā cakkhukaraṇī ñāṇakaraṇī upasamāya abhiññāya sambodhāya
nibbānāya saṁvattati. Tatrāvuso kodho ca pāpako upanāho
<pb n="1.27"/>
Ca pāpako .... Makkho ca pāpako paḷāso ca pāpako .... Issā
ca pāpikā maccherañca pāpakaṁ .... Māyā ca pāpikā sāṭheyyaṁ ca
pāpakaṁ .... Thambho ca pāpako <pb ed="P" n="1.16" set="M"/>sārambho ca pāpako .... Māno
ca pāpako atimāno ca pāpako .... Mado ca pāpako pamādo
ca pāpako madassa ca pahānāya pamādassa ca pahānāya atthi majjhimā
paṭipadā cakkhukaraṇī ñāṇakaraṇī upasamāya abhiññāya sambodhāya
nibbānāya saṁvattati. Katamā ca sā āvuso majjhimā paṭipadā
cakkhukaraṇī ñāṇakaraṇī upasamāya abhiññāya sambodhāya nibbānāya
saṁvattati. Ayameva ariyo aṭṭhaṅgiko maggo seyyathīdaṁ sammādiṭṭhi
sammāsaṅkappo sammāvācā sammākammanto sammāājīvo sammāvāyāmo
sammāsati sammāsamādhi. Ayaṁ kho sā āvuso majjhimā
paṭipadā cakkhukaraṇī ñāṇakaraṇī upasamāya abhiññāya sambodhāya
nibbānāya saṁvattatīti.
Idamavoca āyasmā sārīputto attamanā te bhikkhū
āyasmato sārīputtassa bhāsitaṁ abhinandunti.
Dhammadāyādasuttaṁ niṭṭhitaṁ tatiyaṁ.
</xml>