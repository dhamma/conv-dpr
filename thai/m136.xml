<xml src="m136.xml">
<pgroup id="m136"/>
<readunit id="m136">6. mahākammavibhaṅgasuttaṃ</readunit>
<pb n="3.386"/>
Mahākammavibhaṅgasuttaṁ
<p n="598"/>Evamme sutaṁ ekaṁ samayaṁ bhagavā rājagahe viharati
veḷuvane kalandakanivāpe. Tena kho pana samayena āyasmā samiddhi
araññakuṭikāyaṁ viharati. Atha kho potaliputto paribbājako jaṅghāvihāraṁ
anucaṅkamamāno anuvicaramāno yenāyasmā samiddhi tenupasaṅkami
upasaṅkamitvā āyasmatā samiddhinā saddhiṁ sammodi sammodanīyaṁ kathaṁ
sārāṇīyaṁ vītisāretvā ekamantaṁ nisīdi.
<p n="599"/>Ekamantaṁ nisinno kho potaliputto paribbājako
āyasmantaṁ samiddhiṁ etadavoca sammukhā metaṁ āvuso samiddhi
samaṇassa gotamassa sutaṁ sammukhā paṭiggahitaṁ moghaṁ kāyakammaṁ
moghaṁ vacīkammaṁ manokammameva saccanti atthi ca sā samāpatti
yaṁ samāpattiṁ samāpanno na kiñci vediyatīti. Mā <note n="1">Po. Ma. mā hevaṁ.</note> evaṁ āvuso
potaliputta avaca mā bhagavantaṁ abbhācikkha na hi sādhu bhagavato
abbhakkhānaṁ na hi bhagavā evaṁ vadeyya moghaṁ kāyakammaṁ moghaṁ
vacīkammaṁ manokammameva saccanti atthi ca kho sā āvuso samāpatti
yaṁ samāpattiṁ samāpanno na kiñci vediyatīti kīvaciraṁ pabbajitosi
āvuso samiddhīti. Na ciraṁ āvuso tīṇi vassānīti. Etthadāni
mayaṁ there bhikkhū kiṁ vakkhāma yatra hi nāma evaṁ navo bhikkhu
satthāraṁ parirakkhitabbaṁ maññissati sañcetanikaṁ āvuso samiddhi
<pb n="3.387"/>
Kammaṁ katvā kāyena vācāya manasā kiṁ so vediyatīti. Sañcetanikaṁ
āvuso potaliputta kammaṁ katvā kāyena vācāya manasā dukkhaṁ
so vediyatīti. Atha kho potaliputto paribbājako āyasmato
samiddhissa bhāsitaṁ neva abhinandi nappaṭikkosi anabhinanditvā
appaṭikkositvā uṭṭhāyāsanā pakkāmi.
<p n="600"/>Atha kho āyasmā samiddhi acirapakkante potaliputte
paribbājake yenāyasmā ānando tenupasaṅkami upasaṅkamitvā
āyasmatā ānandena saddhiṁ sammodi sammodanīyaṁ kathaṁ sārāṇīyaṁ
vītisāretvā ekamantaṁ nisīdi. Ekamantaṁ nisinno kho āyasmā
samiddhi yāvatako ahosi potaliputtena paribbājakena saddhiṁ kathāsallāpo
taṁ sabbaṁ āyasmato ānandattherassa ārocesi. Evaṁ
vutte āyasmā ānando āyasmantaṁ samiddhiṁ etadavoca atthi
kho idaṁ āvuso samiddhi kathāpābhataṁ bhagavantaṁ dassanāya
āyāmāvuso samiddhi yena bhagavā tenukapasaṅkameyyāma <note n="1">Po. Ma. upasaṅkamissāma.</note> upasaṅkamitvā
etamatthaṁ bhagavato āroceyyāma <note n="2">Po. Ma. ārocessāma.</note> yathā no bhagavā byākarissati
tathā naṁ dhāreyyāmāti <note n="3">Ma. dhāressāmāti. </note>. Evamāvusoti kho āyasmā samiddhi
āyasmato ānandassa paccassosi. Atha kho āyasmā ca samiddhi
āyasmā ca ānando <note n="4">Po. Ma. Yu. āyasmā ca ānando āyasmā ca samiddhi.</note> yena bhagavā tenupasaṅkamiṁsu upasaṅkamitvā
bhagavantaṁ abhivādetvā ekamantaṁ nisīdiṁsu. Ekamantaṁ nisinno kho
āyasmā ānando yāvatako ahosi āyasmato samiddhissa
<pb n="3.388"/>
Potaliputtena paribbājakena saddhiṁ kathāsallāpo taṁ sabbaṁ bhagavato
ārocesi.
<p n="601"/>Evaṁ vutte bhagavā āyasmantaṁ ānandaṁ etadavoca
dassanampi kho ahaṁ ānanda potaliputtassa paribbājakassa
nābhijānāmi kuto panevarūpaṁ kathāsallāpaṁ imināva <note n="1">Ma. iminā ca.</note> ānanda samiddhinā
moghapurisena potaliputtassa paribbājakassa vibhajabyākaraṇīyo pañho
ekaṁsena byākatoti. Evaṁ vutte āyasmā udāyi bhagavantaṁ
etadavoca sace <note n="2">Po. kiṁ pana bhante.</note> pana bhante āyasmatā samiddhinā idaṁ sandhāya
bhāsitaṁ yaṅkiñci vedayitaṁ taṁ dukkhasminti.
<p n="602"/>Evaṁ vutte <note n="3">Po. Ma. Yu. atha kho. </note> bhagavā āyasmantaṁ ānandaṁ āmantesi
passa kho <note n="4">Ma. passasi no tvaṁ.</note> tvaṁ ānanda imassa udāyissa moghapurisassa ummaggaṁ <note n="5">Po. Ma. ummaṅgaṁ.</note>
aññāsiṁ kho ahaṁ ānanda idānevāyaṁ udāyi moghapuriso
ummujjamāno <pb ed="P" n="3.209" set="M"/>ayoniso ummujjissati <note n="6">Po. Ma. ummujjissatīti.</note> ādiṁyeva ānanda potaliputtena
paribbājakena tisso vedanā pucchitā sacāyaṁ ānanda samiddhi
moghapuriso potaliputtassa paribbājakassa evaṁ puṭṭho evaṁ byākareyya
sañcetanikaṁ āvuso potaliputta kammaṁ katvā kāyena vācāya
manasā sukhavedanīyaṁ sukhaṁ so vediyati sañcetanikaṁ āvuso
potaliputta kammaṁ katvā kāyena vācāya manasā dukkhavedanīyaṁ dukkhaṁ
so vediyati sañcetanikaṁ āvuso potaliputta kammaṁ katvā kāyena
vācāya manasā adukkhamasukhavedanīyaṁ adukkhamasukhaṁ so vediyatīti evaṁ
<pb n="3.389"/>
Byākaramāno kho ānanda samiddhi moghapuriso potaliputtassa
paribbājakassa sammā byākareyya apicānanda te <note n="1">Po. keci. Ma. Yu. ke ca.</note> aññatitthiyaparibbājakā
bālā abyattā ke ca tathāgatassa mahākammavibhaṅgaṁ
jānissanti sace tumhe ānanda suṇeyyātha tathāgatassa
mahākammavibhaṅgaṁ vibhajantassāti <note n="2">Yu. bhajantassāti.</note>. Etassa bhagavā kālo etassa
sugata kālo yaṁ bhagavā mahākammavibhaṅgaṁ vibhajeyya bhagavato sutvā
bhikkhū dhāressantīti. Tenahānanda suṇāhi sādhukaṁ manasikarohi
bhāsissāmīti. Evambhanteti kho āyasmā ānando bhagavato
paccassosi.
<p n="603"/>Bhagavā etadavoca cattārome ānanda puggalā santo
saṁvijjamānā lokasmiṁ. Katame cattāro. Idhānanda ekacco
puggalo idha pāṇātipātī hoti adinnādāyī hoti kāmesu micchācārī
hoti musāvādī hoti pisuṇavāco hoti pharusavāco hoti samphappalāpī
hoti abhijjhālu hoti byāpannacitto hoti micchādiṭṭhī hoti
so kāyassa bhedā parammaraṇā apāyaṁ duggatiṁ vinipātaṁ nirayaṁ
upapajjati. Idha panānanda ekacco puggalo idha pāṇātipātī
hoti adinnādāyī hoti kāmesumicchācārī hoti musāvādī
hoti pisuṇavāco hoti pharusavāco hoti samphappalāpī hoti
abhijjhālu hoti byāpannacitto hoti micchādiṭṭhī hoti so
kāyassa bhedā parammaraṇā sugatiṁ saggaṁ lokaṁ upapajjati. Idhānanda
<pb n="3.390"/>
Ekacco puggalo idha pāṇātipātā paṭivirato hoti <pb ed="P" n="3.210" set="M"/>adinnādānā
paṭivirato hoti kāmesumicchācārā paṭivirato hoti musāvādā
paṭivirato hoti pisuṇāya vācāya paṭivirato hoti pharusāya vācāya
paṭivirato hoti samphappalāpā paṭivirato hoti anabhijjhālu hoti
abyāpannacitto hoti sammādiṭṭhī hoti so kāyassa bhedā
parammaraṇā sugatiṁ saggaṁ lokaṁ upapajjati. Idha panānanda ekacco
puggalo idha pāṇātipātā paṭivirato hoti adinnādānā paṭivirato
hoti kāmesumicchācārā paṭivirato hoti musāvādā paṭivirato
hoti pisuṇāya vācāya paṭivirato hoti pharusāya vācāya paṭivirato
hoti samphappalāpā paṭivirato hoti anabhijjhālu hoti abyāpannacitto
hoti sammādiṭṭhī hoti so kāyassa bhedā parammaraṇā apāyaṁ
duggatiṁ vinipātaṁ nirayaṁ upapajjati.
<p n="604"/>Idhānanda ekacco samaṇo vā brāhmaṇo vā
ātappamanvāya padhānamanvāya anuyogamanvāya appamādamanvāya
sammāmanasikāramanvāya tathārūpaṁ cetosamādhiṁ phusati. Yathāsamāhite
citte dibbena cakkhunā visuddhena atikkantamānusakena amuṁ puggalaṁ passati
idha pāṇātipātiṁ adinnādāyiṁ kāmesu micchācāriṁ musāvādiṁ pisuṇavāciṁ <note n="1">Po. Ma. ... vācaṁ.</note>
pharusavāciṁ samphappalāpiṁ abhijjhāluṁ byāpannacittaṁ micchādiṭṭhiṁ
kāyassa bhedā parammaraṇā passati apāyaṁ duggatiṁ vinipātaṁ nirayaṁ
upapannaṁ. So evamāha atthi kira bho pāpakāni kammāni
<pb n="3.391"/>
Atthi duccaritassa vipāko amāhaṁ <note n="1">Sī. apāhaṁ.</note> puggalaṁ addasaṁ idha pāṇātipātiṁ
adinnādāyiṁ kāmesumicchācāriṁ .pe. Micchādiṭṭhiṁ kāyassa
bhedā parammaraṇā passāmi apāyaṁ duggatiṁ vinipātaṁ nirayaṁ upapannanti.
So evamāha yo kira bho pāṇātipātī adinnādāyī .pe.
Micchādiṭṭhī sabbo so kāyassa bhedā parammaraṇā apāyaṁ
duggatiṁ vinipātaṁ nirayaṁ upapajjati. Ye evaṁ jānanti te sammā
jānanti ye aññathā jānanti micchā tesaṁ ñāṇanti. Iti
so yadeva tassa sāmaṁ ñātaṁ sāmaṁ diṭṭhaṁ sāmaṁ viditaṁ tadeva
tattha thāmasā parāmāsā <note n="2">Sī. Yu. parāmassa. evaṁ sabbattha ñātabbaṁ.</note> abhinivissa voharati idameva saccaṁ
moghamaññanti. <pb ed="P" n="3.211" set="M"/>
<p n="605"/>Idha panānanda ekacco samaṇo vā brāhmaṇo
vā ātappamanvāya padhānamanvāya anuyogamanvāya appamādamanvāya
sammāmanasikāramanvāya tathārūpaṁ cetosamādhiṁ phusati. Yathāsamāhite
citte dibbena cakkhunā visuddhena atikkantamānusakena amuṁ puggalaṁ
passati idha pāṇātipātiṁ adinnādāyiṁ .pe. Micchādiṭṭhiṁ kāyassa
bhedā parammaraṇā passati sugatiṁ saggaṁ lokaṁ upapannaṁ. So
evamāha natthi kira bho pāpakāni kammāni natthi duccaritassa
vipāko amāhaṁ puggalaṁ addasaṁ idha pāṇātipātiṁ adinnādāyiṁ
.pe. Micchādiṭṭhiṁ kāyassa bhedā parammaraṇā passāmi sugatiṁ
<pb n="3.392"/>
Saggaṁ lokaṁ upapannanti. So evamāha yo kira bho
pāṇātipātī adinnādāyī .pe. Micchādiṭṭhī sabbo so kāyassa
bhedā parammaraṇā sugatiṁ saggaṁ lokaṁ upapajjati. Ye evaṁ
jānanti te sammā jānanti ye aññathā jānanti micchā tesaṁ
ñāṇanti. Iti so yadeva tassa sāmaṁ ñātaṁ sāmaṁ diṭṭhaṁ sāmaṁ
viditaṁ tadeva tattha thāmasā parāmāsā abhinivissa voharati idameva
saccaṁ moghamaññanti.
<p n="606"/>Idhānanda ekacco samaṇo vā brāhmaṇo vā
ātappamanvāya padhānamanvāya anuyogamanvāya appamādamanvāya
sammāmanasikāramanvāya tathārūpaṁ cetosamādhiṁ phusati. Yathāsamāhite
citte dibbena cakkhunā visuddhena atikkantamānusakena amuṁ puggalaṁ
passati idha pāṇātipātā paṭivirataṁ adinnādānā paṭivirataṁ
kāmesumicchācārā paṭivirataṁ musāvādā paṭivirataṁ pisuṇāya vācāya
paṭivirataṁ pharusāya vācāya paṭivirataṁ samphappalāpā paṭivirataṁ anabhijjhāluṁ
abyāpannacittaṁ sammādiṭṭhiṁ kāyassa bhedā parammaraṇā passati
sugatiṁ saggaṁ lokaṁ upapannaṁ. So evamāha atthi kira bho
kalyāṇāni kammāni atthi sucaritassa vipāko amāhaṁ puggalaṁ
addasaṁ idha pāṇātipātā paṭivirataṁ adinnādānā paṭivirataṁ .pe.
Sammādiṭṭhiṁ kāyassa bhedā parammaraṇā passāmi sugatiṁ saggaṁ
lokaṁ upapannanti. So evamāha yo kira bho pāṇātipātā
<pb n="3.393"/>
Paṭivirato adinnādānā paṭivirato .pe. Sammādiṭṭhī sabbo
so kāyassa bhedā parammaraṇā sugatiṁ saggaṁ lokaṁ upapajjati.
Ye evaṁ jānanti te sammā jānanti ye aññathā jānanti
micchā tesaṁ ñāṇanti. Iti so yadeva tassa sāmaṁ ñātaṁ
sāmaṁ diṭṭhaṁ sāmaṁ viditaṁ tadeva tattha thāmasā parāmāsā abhinivissa
voharati idameva saccaṁ moghamaññanti.
<p n="607"/>Idha panānanda ekacco samaṇo vā brāhmaṇo
vā ātappamanvāya padhānamanvāya anuyogamanvāya appamādamanvāya
sammāmanasikāramanvāya tathārūpaṁ cetosamādhiṁ phusati. Yathāsamāhite
citte dibbena cakkhunā visuddhena atikkantamānusakena amuṁ puggalaṁ
passati idha pāṇātipātā paṭivirataṁ adinnādānā paṭivirataṁ .pe.
Sammādiṭṭhiṁ kāyassa bhedā parammaraṇā passati apāyaṁ duggatiṁ
vinipātaṁ nirayaṁ upapannaṁ. So evamāha natthi kira bho kalyāṇāni
kammāni natthi sucaritassa vipāko amāhaṁ puggalaṁ addasaṁ idha
pāṇātipātā paṭivirataṁ adinnādānā paṭivirataṁ .pe. Sammādiṭṭhiṁ
kāyassa bhedā parammaraṇā passāmi apāyaṁ duggatiṁ vinipātaṁ nirayaṁ
upapannanti. So evamāha yo kira bho pāṇātipātā paṭivirato
adinnādānā paṭivirato .pe. Sammādiṭṭhī sabbo so kāyassa
bhedā parammaraṇā apāyaṁ duggatiṁ vinipātaṁ nirayaṁ upapajjati.
Ye evaṁ jānanti te sammā jānanti ye aññathā jānanti
<pb n="3.394"/>
Micchā tesaṁ ñāṇanti. Iti so yadeva tassa sāmaṁ ñātaṁ
sāmaṁ diṭṭhaṁ sāmaṁ viditaṁ tadeva tattha thāmasā parāmāsā abhinivissa
voharati idameva saccaṁ moghamaññanti.
<p n="608"/>Tatrānanda yvāyaṁ samaṇo vā brāhmaṇo vā evamāha
atthi kira bho pāpakāni kammāni atthi duccaritassa vipākoti
idamassa anujānāmi. Yampi so evamāha amāhaṁ puggalaṁ
addasaṁ idha pāṇātipātiṁ adinnādāya .pe. Micchādiṭṭhiṁ kāyassa
bhedā parammaraṇā passāmi apāyaṁ duggatiṁ vinipātaṁ nirayaṁ upapannanti
idampissa anujānāmi. Yañca kho so evamāha yo kira bho
pāṇātipātī adinnādāyī .pe. Micchādiṭṭhī sabbo so kāyassa
bhedā parammaraṇā apāyaṁ duggatiṁ vinipātaṁ nirayaṁ upapajjatīti
idamassa nānujānāmi. Yampi so evamāha ye evaṁ jānanti
te sammā jānanti ye aññathā jānanti micchā tesaṁ ñāṇanti
idampissa nānujānāmi. Yampi so yadeva tassa sāmaṁ ñātaṁ
sāmaṁ diṭṭhaṁ sāmaṁ viditaṁ tadeva tattha thāmasā parāmāsā abhinivissa
voharati idameva saccaṁ moghamaññanti idampissa nānujānāmi
taṁ kissa hetu aññathā hi ānanda tathāgatassa mahākammavibhaṅge
ñāṇaṁ hoti.
<p n="609"/>Tatrānanda yvāyaṁ samaṇo vā brāhmaṇo vā evamāha
natthi kira bho pāpakāni kammāni natthi duccaritassa vipākoti
<pb n="3.395"/>
Idamassa nānujānāmi. Yañca kho so evamāha amāhaṁ puggalaṁ
addasaṁ idha pāṇātipātiṁ adinnādāyiṁ .pe. Micchādiṭṭhiṁ kāyassa
bhedā parammaraṇā passāmi sugatiṁ saggaṁ lokaṁ upapannanti idamassa
anujānāmi. Yañca kho so evamāha yo <pb ed="P" n="3.213" set="M"/>kira bho
pāṇātipātī adinnādāyī .pe. Micchādiṭṭhī sabbo so kāyassa
bhedā parammaraṇā sugatiṁ saggaṁ lokaṁ upapajjatīti idamassa
nānujānāmi. Yampi so evamāha ye evaṁ jānanti te sammā
jānanti ye aññathā jānanti micchā tesaṁ ñāṇanti idampissa
nānujānāmi. Yampi so yadeva tassa sāmaṁ ñātaṁ sāmaṁ diṭṭhaṁ
sāmaṁ viditaṁ tadeva tattha thāmasā parāmāsā abhinivissa voharati
idameva saccaṁ moghamaññanti idampissa nānujānāmi taṁ kissa hetu
aññathā hi ānanda tathāgatassa mahākammavibhaṅge ñāṇaṁ hoti.
<p n="610"/>Tatrānanda yvāyaṁ samaṇo vā brāhmaṇo vā evamāha
atthi kira bho kalyāṇāni kammāni atthi sucaritassa vipākoti
idamassa anujānāmi. Yampi <note n="1">Yu. yañca kho so.</note> so evamāha amāhaṁ puggalaṁ
addasaṁ idha pāṇātipātā paṭivirataṁ adinnādānā paṭivirataṁ .pe.
Sammādiṭṭhiṁ kāyassa bhedā parammaraṇā passāmi sugatiṁ saggaṁ
lokaṁ upapannanti idampissa anujānāmi. Yañca kho so
evamāha yo kira bho pāṇātipātā paṭivirato adinnādānā
paṭivirato .pe. Sammādiṭṭhī sabbo so kāyassa bhedā parammaraṇā
<pb n="3.396"/>
Sugatiṁ saggaṁ lokaṁ upapajjatīti idamassa nānujānāmi.
Yampi so evamāha ye evaṁ jānanti te sammā jānanti ye
aññathā jānanti micchā tesaṁ ñāṇanti idampissa nānujānāmi.
Yampi so yadeva tassa sāmaṁ ñātaṁ sāmaṁ diṭṭhaṁ sāmaṁ viditaṁ tadeva
tattha thāmasā parāmāsā abhinivissa voharati idameva saccaṁ
moghamaññanti idampissa nānujānāmi taṁ kissa hetu aññathā
hi ānanda tathāgatassa mahākammavibhaṅge ñāṇaṁ hoti.
<p n="611"/>Tatrānanda yvāyaṁ samaṇo vā brāhmaṇo vā evamāha
natthi kira bho kalyāṇāni kammāni natthi sucaritassa vipākoti
idamassa nānujānāmi. Yañca kho so evamāha amāhaṁ puggalaṁ
addasaṁ idha pāṇātipātā paṭivirataṁ adinnādānā paṭivirataṁ .pe.
Sammādiṭṭhiṁ kāyassa bhedā parammaraṇā passāmi apāyaṁ duggatiṁ
vinipātaṁ nirayaṁ upapannanti idamassa anujānāmi. Yañca kho
so evamāha yo kira bho pāṇātipātā paṭivirato adinnādānā
paṭivirato .pe. Sammādiṭṭhī sabbo <pb ed="P" n="3.214" set="M"/>so kāyassa bhedā
parammaraṇā apāyaṁ duggatiṁ vinipātaṁ nirayaṁ upapajjatīti idamassa
nānujānāmi. Yampi so evamāha ye evaṁ jānanti te sammā
jānanti ye aññathā jānanti micchā tesaṁ ñāṇanti idampissa
nānujānāmi. Yampi so yadeva tassa sāmaṁ ñātaṁ sāmaṁ diṭṭhaṁ
sāmaṁ viditaṁ tadeva tattha thāmasā parāmāsā abhinivissa voharati
<pb n="3.397"/>
Idameva saccaṁ moghamaññanti idampissa nānujānāmi taṁ kissa hetu
aññathā hi ānanda tathāgatassa mahākammavibhaṅge ñāṇaṁ hoti.
<p n="612"/>Tatrānanda yvāyaṁ puggalo idha pāṇātipātī adinnādāyī
.pe. Micchādiṭṭhī kāyassa bhedā parammaraṇā apāyaṁ duggatiṁ
vinipātaṁ nirayaṁ upapajjati pubbe vāssa taṁ kataṁ hoti pāpakammaṁ
dukkhavedanīyaṁ pacchā vāssa taṁ kataṁ hoti pāpakammaṁ dukkhavedanīyaṁ
maraṇakāle vāssa hoti micchādiṭṭhi samattā samādinnā tena
so kāyassa bhedā parammaraṇā apāyaṁ duggatiṁ vinipātaṁ nirayaṁ
upapajjati. Yañca kho so idha pāṇātipātī hoti adinnādāyī
hoti .pe. Micchādiṭṭhī hoti. Tassa diṭṭheva dhamme vipākaṁ
paṭisaṁvedeti upapajje <note n="1">Po. upapajjati. Ma. upapajja. Yu. upapajjaṁ.</note> vā apare vā pariyāye.
<p n="613"/>Tatrānanda yvāyaṁ puggalo idha pāṇātipātī adinnādāyī
.pe. Micchādiṭṭhī kāyassa bhedā parammaraṇā sugatiṁ saggaṁ lokaṁ
upapajjati pubbe vāssa taṁ kataṁ hoti kalyāṇakammaṁ sukhavedanīyaṁ
pacchā vāssa taṁ kataṁ hoti kalyāṇakammaṁ sukhavedanīyaṁ maraṇakāle
vāssa hoti sammādiṭṭhi samattā samādinnā tena so kāyassa
bhedā parammaraṇā sugatiṁ saggaṁ lokaṁ upapajjati. Yañca <note n="2">Yu. sace kho.</note> kho
so idha pāṇātipātī hoti adinnādāyī hoti .pe. Micchādiṭṭhī
hoti. Tassa diṭṭheva dhamme vipākaṁ paṭisaṁvedeti upapajje
vā apare vā pariyāye.
<pb n="3.398"/>
<p n="614"/>Tatrānanda yvāyaṁ puggalo idha pāṇātipātā paṭivirato
adinnādānā paṭivirato .pe. Sammādiṭṭhī kāyassa bhedā
parammaraṇā sugatiṁ saggaṁ lokaṁ upapajjati pubbe vāssa
taṁ kataṁ hoti kalyāṇakammaṁ sukhavedanīyaṁ pacchā vāssa taṁ kataṁ
hoti kalyāṇakammaṁ sukhavedanīyaṁ maraṇakāle vāssa hoti sammādiṭṭhi
samattā <pb ed="P" n="3.215" set="M"/>samādinnā tena so kāyassa bhedā parammaraṇā sugatiṁ
saggaṁ lokaṁ upapajjati. Yañca kho so idha pāṇātipātā
paṭivirato hoti adinnādānā paṭivirato hoti .pe. Sammādiṭṭhī
hoti. Tassa diṭṭheva dhamme vipākaṁ paṭisaṁvedeti upapajje
vā apare vā pariyāye.
<p n="615"/>Tatrānanda yvāyaṁ puggalo idha pāṇātipātā paṭivirato
adinnādānā paṭivirato .pe. Sammādiṭṭhī kāyassa bhedā
parammaraṇā apāyaṁ duggatiṁ vinipātaṁ nirayaṁ upapajjati pubbe vāssa
taṁ kataṁ hoti pāpakammaṁ dukkhavedanīyaṁ pacchā vāssa taṁ kataṁ hoti
pāpakammaṁ dukkhavedanīyaṁ maraṇakāle vāssa hoti micchādiṭṭhi samattā
samādinnā tena so kāyassa bhedā parammaraṇā apāyaṁ duggatiṁ
vinipātaṁ nirayaṁ upapajjati. Yañca kho so idha pāṇātipātā
paṭivirato hoti adinnādānā paṭivirato hoti .pe. Sammādiṭṭhī
hoti. Tassa diṭṭheva dhamme vipākaṁ paṭisaṁvedeti upapajje vā
apare vā pariyāye.
<pb n="3.399"/>
<p n="616"/>Iti kho ānanda atthi kammaṁ abhabbaṁ abhabbābhāsaṁ
atthi kammaṁ abhabbaṁ bhabbābhāsaṁ atthi kammaṁ bhabbañceva
bhabbābhāsañca atthi kammaṁ bhabbaṁ abhabbābhāsanti.
Idamavoca bhagavā attamano āyasmā ānando bhagavato
bhāsitaṁ abhinandīti.
Mahākammavibhaṅgasuttaṁ niṭṭhitaṁ chaṭṭhaṁ.
</xml>