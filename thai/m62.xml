<xml src="m62.xml">
<pgroup id="m62"/>
<readunit id="m62">2. mahārāhulovādasuttaṃ</readunit>
<pb n="2.134"/>
Mahārāhulovādasuttaṁ
<p n="133"/>Evamme sutaṁ ekaṁ samayaṁ bhagavā sāvatthiyaṁ viharati
jetavane anāthapiṇḍikassa ārāme. Atha kho bhagavā pubbaṇhasamayaṁ
nivāsetvā pattacīvaramādāya sāvatthiṁ <pb ed="P" n="1.421" set="M"/>piṇḍāya pāvisi. Āyasmāpi
kho rāhulo pubbaṇhasamayaṁ nivāsetvā pattacīvaramādāya bhagavantaṁ
piṭṭhito piṭṭhito anubandhi. Atha kho bhagavā apaloketvā <note n="1">Po. avaloketvā.</note>
āyasmantaṁ rāhulaṁ āmantesi yaṅkiñci rāhula rūpaṁ atītānāgatapaccuppannaṁ
ajjhattaṁ vā bahiddhā vā oḷārikaṁ vā sukhumaṁ vā
hīnaṁ vā paṇītaṁ vā yaṁ dūre <note n="2">Ma. yaṁ dure vā.</note> santike vā sabbaṁ rūpaṁ netaṁ
mama nesohamasmi na meso attāti evametaṁ yathābhūtaṁ sammappaññāya
daṭṭhabbanti. Rūpameva nu kho bhagavā rūpameva nu kho
sugatāti. Rūpampi rāhula vedanāpi rāhula saññāpi rāhula
saṅkhārāpi rāhula viññāṇampi rāhulāti.
<p n="134"/>Atha kho āyasmā rāhulo ko nujja bhagavatā
sammukhā ovādena ovadito gāmaṁ piṇḍāya pavisissatīti tato
paṭinivattitvā aññatarasmiṁ rukkhamūle nisīdi pallaṅkaṁ ābhujitvā
ujuṁ kāyaṁ paṇidhāya parimukhaṁ satiṁ upaṭṭhapetvā. Addasā kho
āyasmā sārīputto āyasmantaṁ rāhulaṁ aññatarasmiṁ rukkhamūle
nisinnaṁ pallaṅkaṁ ābhujitvā ujuṁ kāyaṁ paṇidhāya parimukhaṁ satiṁ
<pb n="2.135"/>
Upaṭṭhapetvā disvāna āyasmantaṁ rāhulaṁ āmantesi ānāpānasatiṁ
rāhula bhāvanaṁ bhāvehi ānāpānasati rāhula bhāvanā bhāvitā
bahulīkatā mahapphalā hoti mahānisaṁsāti. Atha kho āyasmā
rāhulo sāyaṇhasamayaṁ paṭisallānā vuṭṭhito yena bhagavā tenupasaṅkami
upasaṅkamitvā bhagavantaṁ abhivādetvā ekamantaṁ nisīdi. Ekamantaṁ
nisinno kho āyasmā rāhulo bhagavantaṁ etadavoca kathaṁ bhāvitā
nu kho bhante ānāpānasati kathaṁ bahulīkatā mahapphalā hoti mahānisaṁsāti.
<p n="135"/>Yaṅkiñci rāhula rūpaṁ <note n="1">Po. etthantare "atītānāgatapaccuppannaṁ ajjhattaṁ vā bahiddhā vā oḷārikaṁ  vā .pe. evametaṁ yathābhūtaṁ sammappaññāya daṭṭhabbaṁ. pañcimā rāhula dhātuyo  katamā pañca paṭhavīdhātu āpodhātu tejodhātu vāyodhātu ākāsadhātu. katamā ca  rāhula paṭhavīdhātu paṭhavīdhātu siyā ajjhattikā siyā bahirā. katamā ca rāhula ajjhattikā  paṭhavīdhātu yanti dissanti.</note> ajjhattaṁ paccattaṁ kakkhaḷaṁ
kharigataṁ upādinnaṁ seyyathīdaṁ kesā lomā nakhā dantā taco maṁsaṁ
nhārū aṭṭhī aṭṭhimiñjaṁ vakkaṁ hadayaṁ yakanaṁ kilomakaṁ pihakaṁ papphāsaṁ
antaṁ antaguṇaṁ udariyaṁ karīsaṁ yaṁ vā panaññampi kiñci ajjhattaṁ
paccattaṁ kakkhaḷaṁ kharigataṁ upādinnaṁ ayaṁ vuccati rāhula ajjhattikā
paṭhavīdhātu. Yā ceva kho pana ajjhattikā paṭhavīdhātu yā ca
bāhirā paṭhavīdhātu paṭhavīdhāturevesā. Taṁ netaṁ mama nesohamasmi
na meso attāti evametaṁ yathābhūtaṁ sammappaññāya daṭṭhabbaṁ.
Evametaṁ yathābhūtaṁ sammappaññāya disvā paṭhavīdhātuyā nibbindati
paṭhavīdhātuyā cittaṁ virājeti.
<p n="136"/>Katamā ca rāhula āpodhātu āpodhātu siyā
ajjhattikā siyā bāhirā. Katamā ca rāhula ajjhattikā
<pb n="2.136"/>
Āpodhātu yaṁ ajjhattaṁ paccattaṁ āpo āpogataṁ upādinnaṁ
seyyathīdaṁ pittaṁ semhaṁ pubbo lohitaṁ sedo medo assu vasā
kheḷo siṅghāṇikā lasikā muttaṁ yaṁ vā panaññampi kiñci
ajjhattaṁ paccattaṁ āpo āpogataṁ upādinnaṁ ayaṁ vuccati
rāhula ajjhattikā āpodhātu. Yā ceva kho pana ajjhattikā
āpodhātu yā ca bāhirā āpodhātu āpodhāturevesā. Taṁ
netaṁ mama nesohamasmi na meso attāti evametaṁ yathābhūtaṁ
sammappaññāya daṭṭhabbaṁ. Evametaṁ yathābhūtaṁ sammappaññāya
disvā āpodhātuyā nibbindati āpodhātuyā cittaṁ virājeti.
<p n="137"/>Katamā ca rāhula tejodhātu tejodhātu siyā
ajjhattikā siyā bāhirā. Katamā ca rāhula ajjhattikā tejodhātu
yaṁ ajjhattaṁ paccattaṁ tejo tejogataṁ upādinnaṁ seyyathīdaṁ yena
ca santapati yena ca jīrati <note n="1">Ma. jirīyati.</note> yena ca pariḍayhati yena ca asitaṁ
pītaṁ khāyitaṁ sāyitaṁ sammā pariṇāmaṁ gacchati yaṁ vā panaññampi
kiñci ajjhattaṁ paccattaṁ tejo tejogataṁ upādinnaṁ ayaṁ vuccati
rāhula ajjhattikā tejodhātu. Yā ceva kho pana ajjhattikā
tejodhātu yā ca bāhirā tejodhātu tejodhāturevesā. Taṁ netaṁ
mama nesohamasmi na meso attāti evametaṁ yathābhūtaṁ sammappaññāya
daṭṭhabbaṁ. Evametaṁ yathābhūtaṁ sammappaññāya disvā
tejodhātuyā nibbindati tejodhātuyā cittaṁ virājeti.
<pb n="2.137"/>
<p n="138"/>Katamā ca rāhula vāyodhātu vāyodhātu siyā
ajjhattikā siyā bāhirā. Katamā ca rāhula ajjhattikā
vāyodhātu yaṁ ajjhattaṁ paccattaṁ vāyo vāyogataṁ upādinnaṁ
seyyathīdaṁ uddhaṅgamā vātā adhogamā vātā kucchisayā vātā
koṭṭhasayā <note n="1">Ma. koṭṭhāsayā.</note> vātā aṅgamaṅgānusārino vātā assāso passāso <note n="2">Ma. passāsoti.</note>
yaṁ vā panaññampi kiñci ajjhattaṁ paccattaṁ vāyo vāyogataṁ upādinnaṁ
ayaṁ vuccati rāhula ajjhattikā vāyodhātu. Yā ceva kho
pana ajjhattikā vāyodhātu yā ca bāhirā vāyodhātu
vāyodhāturevesā. Taṁ <pb ed="P" n="1.423" set="M"/>netaṁ mama nesohamasmi na meso attāti
evametaṁ yathābhūtaṁ sammappaññāya daṭṭhabbaṁ. Evametaṁ yathābhūtaṁ
sammappaññāya disvā vāyodhātuyā nibbindati vāyodhātuyā cittaṁ
virājeti.
<p n="139"/>Katamā ca rāhula ākāsadhātu ākāsadhātu siyā
ajjhattikā siyā bāhirā. Katamā ca rāhula ajjhattikā
ākāsadhātu yaṁ ajjhattaṁ paccattaṁ ākāsaṁ ākāsagataṁ upādinnaṁ
seyyathīdaṁ kaṇṇacchiddaṁ nāsacchiddaṁ mukhadvāraṁ yena ca asitaṁ
pītaṁ khāyitaṁ sāyitaṁ ajjhoharati yattha ca asitaṁ pītaṁ khāyitaṁ
sāyitaṁ saṁtiṭṭhati yena ca asitaṁ pītaṁ khāyitaṁ sāyitaṁ adhobhāgā <note n="3">Ma. adhobhāgaṁ.</note>
nikkhamati yaṁ vā panaññampi kiñci ajjhattaṁ paccattaṁ ākāsaṁ
ākāsagataṁ aghaṁ aghagataṁ vivaraṁ vivaragataṁ asamphuṭṭhaṁ maṁsalohitehi
<pb n="2.138"/>
Ajjhattaṁ <note n="1">Ma. ayaṁ pāṭho natthi.</note> upādinnaṁ ayaṁ vuccati rāhula ajjhattikā ākāsadhātu.
Yā ceva kho pana ajjhattikā ākāsadhātu yā ca bāhirā ākāsadhātu
ākāsadhāturevesā. Taṁ netaṁ mama nesohamasmi na meso
attāti evametaṁ yathābhūtaṁ sammappaññāya daṭṭhabbaṁ. Evametaṁ
yathābhūtaṁ sammappaññāya disvā ākāsadhātuyā nibbindati ākāsadhātuyā
cittaṁ virājeti.
<p n="140"/>Paṭhavīsamaṁ rāhula bhāvanaṁ bhāvehi paṭhavīsamañhi te
rāhula bhāvanaṁ bhāvayato uppannā manāpāmanāpā phassā cittaṁ na
pariyādāya ṭhassanti. Seyyathāpi rāhula paṭhaviyā sucimpi nikkhipanti
asucimpi nikkhipanti gūthagatampi nikkhipanti muttagatampi nikkhipanti
kheḷagatampi nikkhipanti pubbagatampi nikkhipanti lohitagatampi nikkhipanti
na ca tena paṭhavī aṭṭiyati <note n="2">Ma. aḍḍīyati.</note> vā harāyati vā jigucchati vā
evameva kho tvaṁ rāhula paṭhavīsamaṁ bhāvanaṁ bhāvehi paṭhavīsamañhi
te rāhula bhāvanaṁ bhāvayato uppannā manāpāmanāpā phassā
cittaṁ na pariyādāya ṭhassanti.
<p n="141"/>Āposamaṁ rāhula bhāvanaṁ bhāvehi āposamañhi te
rāhula bhāvanaṁ bhāvayato uppannā manāpāmanāpā phassā cittaṁ
na pariyādāya ṭhassanti. Seyyathāpi rāhula āpasmiṁ sucimpi
dhovanti asucimpi dhovanti gūthagatampi dhovanti muttagatampi dhovanti
kheḷagatampi dhovanti pubbagatampi dhovanti lohitagatampi dhovanti na
<pb n="2.139"/>
Ca tena āpo aṭṭiyati vā harāyati vā jigucchati vā evameva
kho tvaṁ rāhula āposamaṁ bhāvanaṁ bhāvehi āposamañhi te
rāhula bhāvanaṁ bhāvayato uppannā manāpāmanāpā phassā cittaṁ
na pariyādāya ṭhassanti.
<p n="142"/>Tejosamaṁ rāhula bhāvanaṁ bhāvehi tejosamañhi te
rāhula bhāvanaṁ bhāvayato uppannā manāpāmanāpā phassā cittaṁ na
pariyādāya ṭhassanti. Seyyathāpi rāhula tejo sucimpi ḍahati
asucimpi ḍahati gūthagatampi ḍahati muttagatampi ḍahati kheḷagatampi
ḍahati pubbagatampi ḍahati lohitagatampi ḍahati na ca tena tejo
aṭṭiyati vā harāyati vā jigucchati vā evameva kho tvaṁ rāhula
tejosamaṁ bhāvanaṁ bhāvehi tejosamañhi te rāhula bhāvanaṁ bhāvayato
uppannā manāpāmanāpā phassā cittaṁ na pariyādāya ṭhassanti.
<p n="143"/>Vāyosamaṁ rāhula bhāvanaṁ bhāvehi vāyosamañhi te
rāhula bhāvanaṁ bhāvayato uppannā manāpāmanāpā phassā cittaṁ na
pariyādāya ṭhassanti. Seyyathāpi rāhula vāyo sucimpi upavāyati
asucimpi upavāyati gūthagatampi upavāyati muttagatampi upavāyati
kheḷagatampi upavāyati pubbagatampi upavāyati lohitagatampi upavāyati
na ca tena vāyo aṭṭiyati vā harāyati vā jigucchati vā evameva
kho tvaṁ rāhula vāyosamaṁ bhāvanaṁ bhāvehi vāyosamañhi te rāhula
bhāvanaṁ bhāvayato uppannā manāpāmanāpā phassā cittaṁ na
<pb n="2.140"/>
Pariyādāya ṭhassanti.
<p n="144"/>Ākāsasamaṁ rāhula bhāvanaṁ bhāvehi ākāsasamañhi te
rāhula bhāvanaṁ bhāvayato uppannā manāpāmanāpā phassā cittaṁ
na pariyādāya ṭhassanti. Seyyathāpi rāhula ākāso na katthaci
patiṭṭhito evameva kho tvaṁ rāhula ākāsasamaṁ bhāvanaṁ bhāvehi
ākāsasamañhi te rāhula bhāvanaṁ bhāvayato uppannā manāpāmanāpā
phassā cittaṁ na pariyādāya ṭhassanti.
<p n="145"/>Mettaṁ rāhula bhāvanaṁ bhāvehi mettañhi te rāhula
bhāvanaṁ bhāvayato yo byāpādo so pahiyissati. Karuṇaṁ rāhula
bhāvanaṁ bhāvehi karuṇañhi te rāhula bhāvanaṁ bhāvayato yā vihesā
sā pahiyissati. Muditaṁ rāhula bhāvanaṁ bhāvehi muditañhi te
rāhula bhāvanaṁ bhāvayato yā arati sā pahiyissati. Upekkhaṁ
rāhula bhāvanaṁ bhāvehi upekkhañhi te rāhula bhāvanaṁ bhāvayato
yo paṭigho so pahiyissati. Asubhaṁ rāhula bhāvanaṁ bhāvehi
asubhañhi te rāhula bhāvanaṁ <pb ed="P" n="1.425" set="M"/>bhāvayato yo rāgo so pahiyissati.
Aniccasaññaṁ rāhula bhāvanaṁ bhāvehi aniccasaññañhi te rāhula
bhāvanaṁ bhāvayato yo asmimāno so pahiyissati.
<p n="146"/>Ānāpānasatiṁ <note n="1">Po. ānāpānassatiṁ.</note> rāhula bhāvanaṁ bhāvehi ānāpānasati <note n="2">Po. ānāpānassati hi. Ma. ānāpānasati hi te.</note>
rāhula bhāvitā bahulīkatā mahapphalā hoti mahānisaṁsā. Kathaṁ
bhāvitā ca rāhula ānāpānasati kathaṁ bahulīkatā mahapphalā hoti
<pb n="2.141"/>
Mahānisaṁsā. Idha rāhula bhikkhu araññagato vā rukkhamūlagato vā
suññāgāragato vā nisīdati pallaṅkaṁ ābhujitvā ujuṁ kāyaṁ paṇidhāya
parimukhaṁ satiṁ upaṭṭhapetvā so satova assasati sato <note n="1">Ma. satova.</note> passasati.
Dīghaṁ vā assasanto dīghaṁ assasāmīti pajānāti dīghaṁ vā
passasanto dīghaṁ passasāmīti pajānāti. Rassaṁ vā assasanto
rassaṁ assasāmīti pajānāti rassaṁ vā passasanto rassaṁ
passasāmīti pajānāti. Sabbakāyapaṭisaṁvedī assasissāmīti sikkhati
sabbakāyapaṭisaṁvedī passasissāmīti sikkhati. Passambhayaṁ kāyasaṅkhāraṁ
assasissāmīti sikkhati passambhayaṁ kāyasaṅkhāraṁ passasissāmīti
sikkhati. Pītipaṭisaṁvedī assasissāmīti sikkhati pītipaṭisaṁvedī
passasissāmīti sikkhati. Sukhapaṭisaṁvedī assasissāmīti sikkhati sukhapaṭisaṁvedī
passasissāmīti sikkhati. Cittasaṅkhārapaṭisaṁvedī assasissāmīti
sikkhati. Cittasaṅkhārapaṭisaṁvedī passasissāmīti sikkhati.
Passambhayaṁ cittasaṅkhāraṁ assasissāmīti sikkhati passambhayaṁ cittasaṅkhāraṁ
passasissāmīti sikkhati. Cittapaṭisaṁvedī assasissāmīti
sikkhati cittapaṭisaṁvedī passasissāmīti sikkhati. Abhippamodayaṁ
cittaṁ assasissāmīti sikkhati abhippamodayaṁ cittaṁ passasissāmīti
sikkhati. Samādahaṁ cittaṁ assasissāmīti sikkhati samādahaṁ cittaṁ
passasissāmīti sikkhati. Vimocayaṁ cittaṁ assasissāmīti sikkhati
vimocayaṁ cittaṁ passasissāmīti sikkhati. Aniccānupassī assasissāmīti
<pb n="2.142"/>
Sikkhati aniccānupassī passasissāmīti sikkhati. Virāgānupassī
assasissāmīti sikkhati virāgānupassī passasissāmīti
sikkhati. Nirodhānupassī assasissāmīti sikkhati nirodhānupassī
passasissāmīti sikkhati. Paṭinissaggānupassī assasissāmīti sikkhati
paṭinissaggānupassī passasissāmīti sikkhati. Evaṁ bhāvitā kho
rāhula ānāpānasati evaṁ bahulīkatā mahapphalā <pb ed="P" n="1.426" set="M"/>hoti mahānisaṁsā
evaṁ bhāvitāya kho rāhula ānāpānasatiyā evaṁ bahulīkatāya yepi
te carimakā assāsapassāsā <note n="1">Ma. assāsā.</note> tepi viditāva nirujjhanti no
aviditāti.
Idamavoca bhagavā attamano āyasmā rāhulo bhagavato
bhāsitaṁ abhinandīti.
Mahārāhulovādasuttaṁ niṭṭhitaṁ dutiyaṁ.
</xml>