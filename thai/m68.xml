<xml src="m68.xml">
<pgroup id="m68"/>
<readunit id="m68">8. naḷakapānasuttaṃ</readunit>
<pb n="2.203"/>
Naḷakapānasuttaṁ
<p n="195"/>Evamme sutaṁ ekaṁ samayaṁ bhagavā kosalesu viharati naḷakapāne
palāsavane. Tena kho pana samayena sambahulā abhiññātā
abhiññātā kulaputtā bhagavantaṁ uddissa saddhā agārasmā anagāriyaṁ
pabbajitā honti āyasmā ca anuruddho āyasmā ca
bhaddiyo <note n="1">Ma. evaṁ. Sī. Yu. nandiyo.</note> āyasmā ca kimbilo āyasmā ca bhagu āyasmā ca
koṇḍañño <note n="2">Ma. evaṁ. Sī. Yu. koṇḍadhāno. </note> āyasmā ca revato āyasmā ca ānando aññe
ca abhiññātā <pb ed="P" n="1.463" set="M"/>abhiññātā kulaputtā. Tena kho pana samayena
bhagavā bhikkhusaṅghaparivuto abbhokāse nisinno hoti. Atha kho
bhagavā <note n="3">Po. Ma. Yu. te.</note> kulaputte ārabbha bhikkhū āmantesi ye te bhikkhave
kulaputtā mamaṁ uddissa saddhā agārasmā anagāriyaṁ pabbajitā
kacci te bhikkhave <note n="4">Po. Ma. Yu. bhikkhū.</note> abhiratā brahmacariyeti. <note n="5">evaṁ vutte.</note> Te bhikkhū
tuṇhī ahesuṁ. Dutiyampi kho bhagavā te kulaputte ārabbha bhikkhū
āmantesi ye te bhikkhave kulaputtā mamaṁ uddissa saddhā
agārasmā anagāriyaṁ pabbajitā kacci te bhikkhave bhikkhū abhiratā
brahmacariyeti. Dutiyampi kho te bhikkhū tuṇhī ahesuṁ. Tatiyampi
kho bhagavā te kulaputte ārabbha bhikkhū āmantesi ye te
bhikkhave kulaputtā mamaṁ uddissa saddhā agārasmā anagāriyaṁ
<pb n="2.204"/>
Pabbajitā kacci te bhikkhave bhikkhū abhiratā brahmacariyeti.
Tatiyampi kho te bhikkhū tuṇhī ahesuṁ.
<p n="196"/>Atha kho bhagavato etadahosi yannūnāhaṁ teva <note n="1">Ma. vasaddo natthi.</note>
kulaputte puccheyyanti. Atha kho bhagavā āyasmantaṁ anuruddhaṁ
āmantesi kacci tumhe anuruddhā <note n="2">Po. anuruddha. sabbattha īdisameva.</note> abhiratā brahmacariyeti.
Taggha mayaṁ bhante abhiratā brahmacariyeti. Sādhu sādhu anuruddhā
etaṁ kho anuruddhā tumhākaṁ paṭirūpaṁ kulaputtānaṁ saddhā agārasmā
anagāriyaṁ pabbajitānaṁ yaṁ tumhe abhirameyyātha brahmacariye yena
tumhe anuruddhā bhadrena yobbanena samannāgatā paṭhamena vayasā
susukāḷakesā kāme paribhuñjeyyātha tena tumhe anuruddhā bhadrena <note n="3">Ma. bhadrenapi. </note>
yobbanena samannāgatā paṭhamena vayasā susukāḷakesā agārasmā
anagāriyaṁ pabbajitā te <note n="4">Ma. te ca kho.</note> kho pana tumhe anuruddhā neva rājābhinītā
agārasmā anagāriyaṁ pabbajitā na corābhinītā agārasmā
anagāriyaṁ pabbajitā na iṇaṭṭā agārasmā anagāriyaṁ pabbajitā
na bhayaṭṭā agārasmā anagāriyaṁ pabbajitā na ājīvikāpakatā
agārasmā anagāriyaṁ pabbajitā apica khomhi otiṇṇo jātiyā
jarāya maraṇena sokehi paridevehi dukkhehi domanassehi upāyāsehi
dukkhotiṇṇo dukkhapareto appevanāma imassa kevalassa
dukkhakkhandhassa antakiriyā paññāyethāti nanu tumhe anuruddhā
evaṁ saddhā agārasmā anagāriyaṁ pabbajitāti. Evaṁ bhante.
<pb n="2.205"/>
Evaṁ pabbajitena ca pana anuruddhā kulaputtena kimassa <note n="1">Ma. kiṁ maññasi karaṇīyanti.</note> karaṇīyaṁ.
Vivekaṁ anuruddhā kāmehi vivekaṁ akusalehi dhammehi pītisukhaṁ nādhigacchati
aññaṁ vā <note n="2">Ma. ca.</note> tato santataraṁ. Tassa abhijjhāpi cittaṁ pariyādāya
tiṭṭhati byāpādopi cittaṁ pariyādāya tiṭṭhati thīnamiddhampi cittaṁ
pariyādāya tiṭṭhati uddhaccakukkuccampi cittaṁ <pb ed="P" n="1.464" set="M"/>pariyādāya tiṭṭhati
vicikicchāpi cittaṁ pariyādāya tiṭṭhati aratipi cittaṁ pariyādāya
tiṭṭhati tandīpi cittaṁ pariyādāya tiṭṭhati vivekaṁ anuruddhā
kāmehi vivekaṁ akusalehi dhammehi pītisukhaṁ nādhigacchati aññaṁ
vā tato santataraṁ. Vivekaṁ anuruddhā kāmehi vivekaṁ akusalehi
dhammehi pītisukhaṁ adhigacchati aññaṁ vā tato santataraṁ.
Tassa abhijjhāpi cittaṁ na pariyādāya tiṭṭhati byāpādopi
cittaṁ na pariyādāya tiṭṭhati thīnamiddhampi cittaṁ na pariyādāya
tiṭṭhati uddhaccakukkuccampi cittaṁ na pariyādāya tiṭṭhati vicikicchāpi
cittaṁ na pariyādāya tiṭṭhati aratipi cittaṁ na pariyādāya tiṭṭhati
tandīpi cittaṁ na pariyādāya tiṭṭhati vivekaṁ anuruddhā kāmehi
vivekaṁ akusalehi dhammehi pītisukhaṁ adhigacchati aññaṁ vā tato
santataraṁ.
<p n="197"/>Kinti vo anuruddhā mayi hoti ye āsavā saṅkilesikā
ponobbhavikā sadarā <note n="3">Po. sadarathā. sabbattha īdisameva.</note> dukkhavipākā āyatiṁ jātijarāmaraṇiyā
appahīnā te tathāgatassa tasmā tathāgato saṅkhāyekaṁ paṭisevati
saṅkhāyekaṁ adhivāseti saṅkhāyekaṁ parivajjeti saṅkhāyekaṁ vinodetīti.
<pb n="2.206"/>
Evaṁ kho no bhante bhagavati hoti ye āsavā saṅkilesikā
ponobbhavikā sadarā dukkhavipākā āyatiṁ jātijarāmaraṇiyā pahīnā
te tathāgatassa tasmā tathāgato saṅkhāyekaṁ paṭisevati saṅkhāyekaṁ
adhivāseti saṅkhāyekaṁ parivajjeti saṅkhāyekaṁ vinodetīti. Sādhu sādhu
anuruddhā tathāgatassa anuruddhā ye āsavā saṅkilesikā ponobbhavikā
sadarā dukkhavipākā āyatiṁ jātijarāmaraṇiyā pahīnā te ucchinnamūlā
tālāvatthukatā anabhāvaṅgatā <note n="1">Ma. evaṁ anabhāvakatā. Sī. Yu. anabhāvakatā.</note> āyatiṁ anuppādadhammā seyyathāpi
anuruddhā tālo matthakacchinno abhabbo puna virūḷhiyā evameva
kho anuruddhā tathāgatassa ye āsavā saṅkilesikā ponobbhavikā
sadarā dukkhavipākā āyatiṁ jātijarāmaraṇiyā pahīnā <note n="2">Po. te.. Ma. īdisameva. </note> ucchinnamūlā
tālāvatthukatā anabhāvaṅgatā āyatiṁ anuppādadhammā tasmā
tathāgato saṅkhāyekaṁ paṭisevati saṅkhāyekaṁ adhivāseti saṅkhāyekaṁ
parivajjeti saṅkhāyekaṁ vinodetīti.
<p n="198"/>Taṁ kiṁ maññasi anuruddhā kaṁ atthavasaṁ sampassamāno
tathāgato sāvake abbhatīte <note n="3">Po. ārabhatite. ito paraṁ īdisameva.</note> kālakate upapattīsu byākaroti <pb ed="P" n="1.465" set="M"/>asu
amutra uppanno <note n="4">Po. Ma. upapanno.  ito paraṁ īdisameva.</note> asu amutra uppannoti <note n="5">Po. Ma. upapanno.  ito paraṁ īdisameva.</note>. Bhagavaṁmūlakā <note n="6">Ma. Yu. bhagavaṁmūlikā.</note> no bhante
dhammā bhagavaṁnettikā bhagavaṁpaṭisaraṇā sādhu vata bhante bhagavantaṁyeva
paṭibhātu etassa bhāsitassa attho bhagavato sutvā bhikkhū
<pb n="2.207"/>
Dhāressantīti. Na kho anuruddhā tathāgato janakuhanatthaṁ na janalapanatthaṁ
na lābhasakkārasilokānisaṁsatthaṁ na iti maṁ jano jānātūti
sāvake abbhatīte kālakate upapattīsu byākaroti asu amutra
uppanno asu amutra uppannoti. Santi ca kho anuruddhā kulaputtā
saddhā oḷāravedā oḷārapāmujjā te taṁ sutvā tathattāya cittaṁ
upasaṁharanti tesaṁ taṁ anuruddhā hoti dīgharattaṁ hitāya sukhāya.
<p n="199"/>Idhānuruddhā bhikkhu suṇāti itthannāmo bhikkhu kālakato
so bhagavatā byākato aññāya saṇṭhahīti na kho no bhante
bhagavati evaṁ hoti ye āsavā saṅkilesikā ponobbhavikā sadarā
dukkhavipākā āyatiṁ jātijarāmaraṇiyā appahīnā te tathāgatassa
tasmā tathāgato saṅkhāyekaṁ paṭisevati saṅkhāyekaṁ adhivāseti saṅkhāyekaṁ
parivajjeti saṅkhāyekaṁ vinodetīti so kho panassa āyasmā sāmaṁ
diṭṭho vā hoti anussavasuto vā evaṁsīlo so āyasmā
ahosi itipi evaṁdhammo so āyasmā ahosi itipi evaṁpañño
so āyasmā ahosi itipi evaṁvihārī so āyasmā ahosi itipi
evaṁ vimutto so āyasmā ahosi itipīti. So tassa saddhañca
sīlañca sutañca cāgañca paññañca anussaranto tathattāya cittaṁ
upasaṁharati. Evampi kho anuruddhā bhikkhuno phāsuvihāro hoti.
Idhānuruddhā bhikkhu suṇāti itthannāmo bhikkhu kālakato so
bhagavatā byākato pañcannaṁ orambhāgiyānaṁ saññojanānaṁ parikkhayā
opapātiko tattha parinibbāyī anāvattidhammo tasmā lokāti
<pb n="2.208"/>
So kho panassa āyasmā sāmaṁ diṭṭho vā hoti anussavasuto
vā evaṁsīlo so āyasmā ahosi itipi evaṁdhammo .pe.
Evaṁpañño ... Evaṁvihārī ... Evaṁ vimutto so āyasmā
ahosi itipīti. So tassa saddhañca sīlañca sutañca cāgañca
paññañca anussaranto tathattāya <note n="1">Ma. tadatthāya. sabbattha īdisameva.</note> cittaṁ upasaṁharati. Evampi
kho anuruddhā bhikkhuno phāsuvihāro hoti. Idhānuruddhā bhikkhu
suṇāti itthannāmo bhikkhu kālakato so bhagavatā byākato
tiṇṇaṁ saññojanānaṁ parikkhayā rāgadosamohānaṁ tanuttā
sakadāgāmī sakideva imaṁ lokaṁ āgantvā dukkhassantaṁ karissatīti
so kho panassa āyasmā sāmaṁ diṭṭho vā hoti anussavasuto
vā evaṁsīlo so āyasmā ahosi itipi evaṁdhammo .pe.
Evaṁpañño ... Evaṁvihārī ... Evaṁ vimutto so āyasmā
ahosi itipīti. So <pb ed="P" n="1.466" set="M"/>tassa saddhañca sīlañca sutañca cāgañca
paññañca anussaranto tathattāya cittaṁ upasaṁharati. Evampi
kho anuruddhā bhikkhuno phāsuvihāro hoti. Idhānuruddhā bhikkhu
suṇāti itthannāmo bhikkhu kālakato so bhagavatā byākato
tiṇṇaṁ saññojanānaṁ parikkhayā sotāpanno avinipātadhammo niyato
sambodhiparāyanoti so kho panassa āyasmā sāmaṁ diṭṭho vā hoti
anussavasuto <note n="2">Ma. anussāssuto.</note> vā evaṁsīlo so āyasmā ahosi itipi evaṁdhammo
.pe. Evaṁpañño ... Evaṁvihārī ... Evaṁ vimutto so āyasmā
<pb n="2.209"/>
Ahosi itipīti. So tassa saddhañca sīlañca sutañca cāgañca
paññañca anussaranto tathattāya cittaṁ upasaṁharati. Evampi
kho anuruddhā bhikkhuno phāsuvihāro hoti.
<p n="200"/>Idhānuruddhā bhikkhunī suṇāti itthannāmā bhikkhunī
kālakatā sā bhagavatā byākatā aññāya saṇṭhahīti sā
kho panassā bhaginī sāmaṁ diṭṭhā vā hoti anussavasutā vā
evaṁsīlā sā bhaginī ahosi itipi evaṁdhammā sā bhaginī ahosi
itipi evaṁpaññā sā bhaginī ahosi itipi evaṁvihārinī sā
bhaginī ahosi itipi evaṁ vimuttā sā bhaginī ahosi itipīti.
Sā tassā saddhañca sīlañca sutañca cāgañca paññañca anussarantī
tathattāya cittaṁ upasaṁharati. Evampi kho anuruddhā bhikkhuniyā
phāsuvihāro hoti. Idhānuruddhā bhikkhunī suṇāti itthannāmā
bhikkhunī kālakatā sā bhagavatā byākatā pañcannaṁ orambhāgiyānaṁ
saññojanānaṁ parikkhayā opapātikā tatthaparinibbāyinī anāvattidhammā
tasmā lokāti sā kho panassā <note n="1">Ma. pana.</note> bhaginī sāmaṁ diṭṭhā
vā hoti anussavasutā vā evaṁsīlā sā bhaginī ahosi itipi
evaṁdhammā sā bhaginī ahosi itipi evaṁpaññā sā bhaginī
ahosi itipi evaṁvihārinī sā bhaginī ahosi itipi evaṁ vimuttā
sā bhaginī ahosi itipīti. Sā tassā saddhañca sīlañca sutañca
cāgañca paññañca anussarantī tathattāya cittaṁ upasaṁharati.
<pb n="2.210"/>
Evampi kho anuruddhā bhikkhuniyā phāsuvihāro hoti. Idhānuruddhā
bhikkhunī suṇāti itthannāmā bhikkhunī kālakatā sā bhagavatā
byākatā tiṇṇaṁ saññojanānaṁ parikkhayā rāgadosamohānaṁ tanuttā
sakadāgāminī sakideva imaṁ lokaṁ āgantvā dukkhassantaṁ karissatīti
sā kho panassā bhaginī sāmaṁ diṭṭhā vā hoti anussavasutā vā
evaṁsīlā sā bhaginī ahosi itipi evaṁdhammā .pe. Evaṁpaññā ...
Evaṁvihārinī ... Evaṁ vimuttā sā bhaginī ahosi itipīti. Sā
tassā saddhañca sīlañca sutañca cāgañca paññañca anussarantī
tathattāya cittaṁ upasaṁharati. Evampi kho anuruddhā bhikkhuniyā phāsuvihāro
hoti. Idhānuruddhā bhikkhunī suṇāti itthannāmā bhikkhunī
kālakatā sā bhagavatā byākatā <pb ed="P" n="1.467" set="M"/>tiṇṇaṁ saññojanānaṁ parikkhayā
sotāpannā avinipātadhammā niyatā sambodhiparāyanāti sā kho
panassā bhaginī sāmaṁ diṭṭhā vā hoti anussavasutā vā evaṁsīlā sā
bhaginī ahosi itipi evaṁdhammā .pe. Evaṁpaññā ... Evaṁvihārinī ...
Evaṁ vimuttā sā bhaginī ahosi itipīti. Sā tassā saddhañca
sīlañca sutañca cāgañca paññañca anussarantī tathattāya cittaṁ
upasaṁharati. Evampi kho anuruddhā bhikkhuniyā phāsuvihāro hoti.
<p n="201"/>Idhānuruddhā upāsako suṇāti itthannāmo upāsako
kālakato so bhagavatā byākato pañcannaṁ orambhāgiyānaṁ
saññojanānaṁ parikkhayā upapātiko tattha parinibbāyī anāvattidhammo
<pb n="2.211"/>
Tasmā lokāti so kho panassa āyasmā sāmaṁ diṭṭho vā hoti
anussavasuto vā evaṁsīlo so āyasmā ahosi itipi evaṁdhammo
so āyasmā ahosi itipi evaṁpañño so āyasmā ahosi
itipi evaṁvihārī so āyasmā ahosi itipi evaṁ vimutto
so āyasmā ahosi itipīti. So tassa saddhañca sīlañca
sutañca cāgañca paññañca anussaranto tathattāya cittaṁ upasaṁharati.
Evampi kho anuruddhā upāsakassa phāsuvihāro hoti. Idhānuruddhā
upāsako suṇāti itthannāmo upāsako kālakato so bhagavatā
byākato tiṇṇaṁ saññojanānaṁ parikkhayā rāgadosamohānaṁ tanuttā
sakadāgāmī sakideva imaṁ lokaṁ āgantvā dukkhassantaṁ karissatīti
so kho panassa āyasmā sāmaṁ diṭṭho vā hoti anussavasuto
vā evaṁsīlo so āyasmā ahosi itipi evaṁdhammo .pe.
Evaṁpañño ... Evaṁvihārī ... Evaṁ vimutto so āyasmā ahosi
itipīti. So tassa saddhañca sīlañca sutañca cāgañca paññañca
anussaranto tathattāya cittaṁ upasaṁharati. Evampi kho anuruddhā
upāsakassa phāsuvihāro hoti. Idhānuruddhā upāsako suṇāti
itthannāmo upāsako kālakato so bhagavatā byākato tiṇṇaṁ
saññojanānaṁ parikkhayā sotāpanno avinipātadhammo niyato sambodhiparāyanoti
so kho panassa āyasmā sāmaṁ diṭṭho vā hoti
anussavasuto vā evaṁsīlo so āyasmā ahosi itipi evaṁdhammo
<pb n="2.212"/>
.pe. Evaṁpañño ... Evaṁvihārī ... Evaṁ vimutto so āyasmā
ahosi itipīti. So tassa saddhañca sīlañca sutañca cāgañca
paññañca anussaranto tathattāya cittaṁ upasaṁharati. Evampi
kho anuruddhā upāsakassa phāsuvihāro hoti.
<p n="202"/>Idhānuruddhā upāsikā suṇāti itthannāmā upāsikā
kālakatā sā bhagavatā byākatā pañcannaṁ orambhāgiyānaṁ
saññojanānaṁ parikkhayā opapātikā tattha parinibbāyinī anāvattidhammā
tasmā lokāti sā kho panassā bhaginī sāmaṁ diṭṭhā
vā hoti anussavasutā vā evaṁsīlā sā <pb ed="P" n="1.468" set="M"/>bhaginī ahosi itipi
evaṁdhammā .pe. Evaṁpaññā ... Evaṁvihārinī ... Evaṁ vimuttā
sā bhaginī ahosi itipīti. Sā tassā saddhañca sīlañca sutañca
cāgañca paññañca anussarantī tathattāya cittaṁ upasaṁharati.
Evampi kho anuruddhā upāsikāya phāsuvihāro hoti. Idhānuruddhā
upāsikā suṇāti itthannāmā upāsikā kālakatā sā bhagavatā
byākatā tiṇṇaṁ saññojanānaṁ parikkhayā rāgadosamohānaṁ tanuttā
sakadāgāminī sakideva imaṁ lokaṁ āgantvā dukkhassantaṁ karissatīti
sā kho panassā bhaginī sāmaṁ diṭṭhā vā hoti anussavasutā vā
evaṁsīlā sā bhaginī ahosi itipi evaṁdhammā .pe. Evaṁpaññā ...
Evaṁvihārinī ... Evaṁ vimuttā sā bhaginī ahosi itipīti. Sā
tassā saddhañca sīlañca sutañca cāgañca paññañca anussarantī
<pb n="2.213"/>
Tathattāya cittaṁ upasaṁharati. Evampi kho anuruddhā upāsikāya
phāsuvihāro hoti. Idhānuruddhā upāsikā suṇāti itthannāmā
upāsikā kālakatā sā bhagavatā byākatā tiṇṇaṁ saññojanānaṁ
parikkhayā sotāpannā avinipātadhammā niyatā sambodhiparāyanāti
sā kho panassā bhaginī sāmaṁ diṭṭhā vā hoti anussavasutā vā
evaṁsīlā sā bhaginī ahosi itipi evaṁdhammā sā bhaginī ahosi
itipi <note n="1">Po. Ma. evaṁpaññā sā bhaginī ahosi itipi.</note> evaṁvihārinī sā bhaginī ahosi itipi evaṁ vimuttā sā
bhaginī ahosi itipīti. Sā tassā saddhañca sīlañca sutañca
cāgañca paññañca anussarantī tathattāya cittaṁ upasaṁharati.
Evampi kho anuruddhā upāsikāya phāsuvihāro hoti. Iti kho
anuruddhā tathāgato na janakuhanatthaṁ na janalapanatthaṁ na lābhasakkārasilokānisaṁsatthaṁ
na iti maṁ jano jānātūti sāvake abbhatīte <note n="2">Po. ārabhati te. </note> kālakate
upapattīsu byākaroti asu amutra uppanno <note n="3">Po. Yu. upapanno.</note> asu amutra
uppannoti <note n="4">Po. Yu. upapanno.</note>. Santi <note n="5">Ma. Yu. santi ca kho.</note> kho anuruddhā kulaputtā saddhā oḷāravedā
oḷārapāmujjā te taṁ sutvā tathattāya cittaṁ upasaṁharanti
tesantaṁ anuruddhā hoti dīgharattaṁ hitāya sukhāyāti.
Idamavoca bhagavā attamano āyasmā anuruddho bhagavato
bhāsitaṁ abhinandīti.
Naḷakapānasuttaṁ niṭṭhitaṁ aṭṭhamaṁ.
</xml>