<xml src="m151.xml">
<pgroup id="m151"/>
<readunit id="m151">9. piṇḍapātapārisuddhisuttaṃ</readunit>
<pb n="3.533"/>
Piṇḍapātapārisuddhisuttaṁ
<p n="837"/>Evamme sutaṁ ekaṁ samayaṁ bhagavā rājagahe viharati
veḷuvane kalandakanivāpe. Atha kho āyasmā sārīputto sāyaṇhasamayaṁ
paṭisallānā vuṭṭhito yena bhagavā tenupasaṅkami <pb ed="P" n="3.294" set="M"/>upasaṅkamitvā
bhagavantaṁ abhivādetvā ekamantaṁ nisīdi. Ekamantaṁ nisinnaṁ kho
āyasmantaṁ sārīputtaṁ bhagavā etadavoca vippasannāni kho te
sārīputta indriyāni parisuddho chavivaṇṇo pariyodāto katamena <note n="1">Ma. etthantare khosaddo atthi.</note>
tvaṁ sārīputta vihārena etarahi bahulaṁ viharasīti. Suññatāvihārena
kho ahaṁ bhante etarahi bahulaṁ viharāmīti.
<p n="838"/>Sādhu sādhu sārīputta mahāpurisavihārena kira tvaṁ
sārīputta etarahi bahulaṁ viharasi mahāpurisavihāro hesa sārīputta
yadidaṁ suññatā. Tasmātiha sārīputta bhikkhu sace ākaṅkheyya
suññatāvihārena <note n="2">Yu. etthantare etarahi iti dissati.</note> bahulaṁ vihareyyanti tena sārīputta bhikkhunā iti
paṭisañcikkhitabbaṁ yena cāhaṁ maggena gāmaṁ piṇḍāya pāvisiṁ
yasmiñca padese piṇḍāya acariṁ yena ca maggena gāmato piṇḍāya
paṭikkamiṁ atthi nu kho me tattha cakkhuviññeyyesu rūpesu chando
vā rāgo vā doso vā moho vā paṭighaṁ vāpi cetasoti.
Sace sārīputta bhikkhu paccavekkhamāno evaṁ jānāti yena cāhaṁ
maggena gāmaṁ piṇḍāya pāvisiṁ yasmiñca padese piṇḍāya acariṁ
<pb n="3.534"/>
Yena ca maggena gāmato piṇḍāya paṭikkamiṁ atthi me tattha
cakkhuviññeyyesu rūpesu chando vā rāgo vā doso vā moho
vā paṭighaṁ vāpi cetasoti tena sārīputta bhikkhunā tesaṁyeva
pāpakānaṁ akusalānaṁ dhammānaṁ pahānāya vāyamitabbaṁ. Sace pana
sārīputta bhikkhu paccavekkhamāno evaṁ jānāti yena cāhaṁ maggena
gāmaṁ piṇḍāya pāvisiṁ yasmiñca padese piṇḍāya acariṁ yena ca
maggena gāmato piṇḍāya paṭikkamiṁ natthi me tattha cakkhuviññeyyesu
rūpesu chando vā rāgo vā doso vā moho vā paṭighaṁ
vāpi cetasoti tena sārīputta bhikkhunā teneva pītipāmujjena <note n="1">Ma. sabbattha pītipāmojjena.</note>
vihātabbaṁ ahorattānusikkhinā kusalesu dhammesu.
<p n="839"/>Puna caparaṁ sārīputta bhikkhunā iti paṭisañcikkhitabbaṁ yena
cāhaṁ maggena gāmaṁ piṇḍāya pāvisiṁ yasmiñca padese piṇḍāya
acariṁ yena ca maggena gāmato piṇḍāya paṭikkamiṁ atthi nu kho
me tattha sotaviññeyyesu saddesu ... Ghānaviññeyyesu gandhesu ...
Jivhāviññeyyesu rasesu ... <pb ed="P" n="3.295" set="M"/>Kāyaviññeyyesu phoṭṭhabbesu ...
Manoviññeyyesu dhammesu chando vā rāgo vā doso vā moho vā
paṭighaṁ vāpi cetasoti. Sace sārīputta bhikkhu paccavekkhamāno
evaṁ jānāti yena cāhaṁ maggena gāmaṁ piṇḍāya pāvisiṁ yasmiñca
padese piṇḍāya acariṁ yena ca maggena gāmato piṇḍāya paṭikkamiṁ
atthi me tattha manoviññeyyesu dhammesu chando vā rāgo vā
<pb n="3.535"/>
Doso vā moho vā paṭighaṁ vāpi cetasoti tena sārīputta
bhikkhunā tesaṁyeva pāpakānaṁ akusalānaṁ dhammānaṁ pahānāya vāyamitabbaṁ.
Sace pana sārīputta bhikkhu paccavekkhamāno evaṁ jānāti
yena cāhaṁ maggena gāmaṁ piṇḍāya pāvisiṁ yasmiñca padese piṇḍāya
acariṁ yena ca maggena gāmato piṇḍāya paṭikkamiṁ natthi me tattha
manoviññeyyesu dhammesu chando vā rāgo vā doso vā moho
vā paṭighaṁ vāpi cetasoti tena sārīputta bhikkhunā teneva
pītipāmujjena vihātabbaṁ ahorattānusikkhinā kusalesu dhammesu.
<p n="840"/>Puna caparaṁ sārīputta bhikkhunā iti paṭisañcikkhitabbaṁ
pahīnā nu kho me pañca kāmaguṇāti. Sace sārīputta bhikkhu
paccavekkhamāno evaṁ jānāti appahīnā kho me pañca kāmaguṇāti
tena sārīputta bhikkhunā pañcannaṁ kāmaguṇānaṁ pahānāya vāyamitabbaṁ.
Sace pana sārīputta bhikkhu paccavekkhamāno evaṁ jānāti pahīnā
kho me pañca kāmaguṇāti tena sārīputta bhikkhunā teneva
pītipāmujjena vihātabbaṁ ahorattānusikkhinā kusalesu dhammesu.
<p n="841"/>Puna caparaṁ sārīputta bhikkhunā iti paṭisañcikkhitabbaṁ
pahīnā nu kho me pañca nīvaraṇāti. Sace sārīputta bhikkhu
paccavekkhamāno evaṁ jānāti appahīnā kho me pañca nīvaraṇāti
tena sārīputta bhikkhunā pañcannaṁ nīvaraṇānaṁ pahānāya vāyamitabbaṁ.
Sace pana sārīputta bhikkhu paccavekkhamāno evaṁ jānāti pahīnā
<pb n="3.536"/>
Kho me pañca nīvaraṇāti tena sārīputta bhikkhunā teneva
pītipāmujjena vihātabbaṁ ahorattānusikkhinā kusalesu dhammesu.
<p n="842"/>Puna caparaṁ sārīputta bhikkhunā iti paṭisañcikkhitabbaṁ
pariññātā nu kho me pañcupādānakkhandhāti. Sace sārīputta
bhikkhu paccavekkhamāno evaṁ jānāti apariññātā kho me
pañcupādānakkhandhāti tena sārīputta bhikkhunā pañcannaṁ upādānakkhandhānaṁ
pariññāya vāyamitabbaṁ. Sace pana sārīputta bhikkhu
paccavekkhamāno evaṁ jānāti pariññātā kho me pañcupādānakkhandhāti
tena sārīputta bhikkhunā teneva pītipāmujjena vihātabbaṁ
ahorattānusikkhinā kusalesu dhammesu.
<p n="843"/>Puna caparaṁ sārīputta bhikkhunā iti paṭisañcikkhitabbaṁ
bhāvitā nu kho me cattāro satipaṭṭhānāti. Sace sārīputta
bhikkhu paccavekkhamāno evaṁ jānāti abhāvitā kho me cattāro
satipaṭṭhānāti tena sārīputta bhikkhunā catunnaṁ satipaṭṭhānānaṁ bhāvanāya
vāyamitabbaṁ. Sace pana sārīputta bhikkhu paccavekkhamāno evaṁ jānāti
bhāvitā kho me cattāro satipaṭṭhānāti tena sārīputta bhikkhunā
teneva pītipāmujjena vihātabbaṁ ahorattānusikkhinā kusalesu dhammesu.
<p n="844"/>Puna caparaṁ sārīputta bhikkhunā iti paṭisañcikkhitabbaṁ
bhāvitā nu kho me cattāro sammappadhānāti. Sace sārīputta
bhikkhu paccavekkhamāno evaṁ jānāti abhāvitā kho me cattāro
<pb n="3.537"/>
Sammappadhānāti tena sārīputta bhikkhunā catunnaṁ sammappadhānānaṁ
bhāvanāya vāyamitabbaṁ. Sace pana sārīputta bhikkhu paccavekkhamāno
evaṁ jānāti bhāvitā kho me cattāro sammappadhānāti tena
sārīputta bhikkhunā teneva pītipāmujjena vihātabbaṁ ahorattānusikkhinā
kusalesu dhammesu.
<p n="845"/>Puna caparaṁ sārīputta bhikkhunā iti paṭisañcikkhitabbaṁ
bhāvitā nu kho me cattāro iddhipādāti. Sace sārīputta
bhikkhu paccavekkhamāno evaṁ jānāti abhāvitā kho me cattāro
iddhipādāti tena sārīputta bhikkhunā catunnaṁ iddhipādānaṁ bhāvanāya
vāyamitabbaṁ. Sace pana sārīputta bhikkhu paccavekkhamāno evaṁ
jānāti bhāvitā kho me cattāro iddhipādāti tena sārīputta
bhikkhunā teneva pītipāmujjena vihātabbaṁ ahorattānusikkhinā kusalesu
dhammesu.
<p n="846"/>Puna caparaṁ sārīputta bhikkhunā iti paṭisañcikkhitabbaṁ
bhāvitā nu kho me pañcindriyānīti. Sace sārīputta bhikkhu
paccavekkhamāno evaṁ jānāti abhāvitāni kho me pañcindriyānīti
tena sārīputta bhikkhunā pañcannaṁ indriyānaṁ bhāvanāya vāyamitabbaṁ.
Sace pana sārīputta bhikkhu paccavekkhamāno evaṁ jānāti bhāvitāni
kho me pañcindriyānīti tena sārīputta bhikkhunā teneva
pītipāmujjena vihātabbaṁ ahorattānusikkhinā kusalesu dhammesu.
<pb n="3.538"/>
<p n="847"/>Puna caparaṁ sārīputta bhikkhunā iti paṭisañcikkhitabbaṁ
bhāvitāni nu kho me pañca balānīti. Sace sārīputta bhikkhu
paccavekkhamāno evaṁ jānāti abhāvitāni kho me pañca balānīti
tena sārīputta bhikkhunā pañcannaṁ balānaṁ bhāvanāya vāyamitabbaṁ.
Sace pana sārīputta bhikkhu paccavekkhamāno evaṁ jānāti bhāvitāni
kho me pañca balānīti tena sārīputta bhikkhunā teneva
pītipāmujjena vihātabbaṁ ahorattānusikkhinā kusalesu dhammesu.
<p n="848"/>Puna caparaṁ sārīputta bhikkhunā iti paṭisañcikkhitabbaṁ
bhāvitā nu kho me satta bojjhaṅgāti. Sace sārīputta bhikkhu
paccavekkhamāno evaṁ jānāti abhāvitā kho me satta bojjhaṅgāti
tena sārīputta bhikkhunā sattannaṁ bojjhaṅgānaṁ bhāvanāya
vāyamitabbaṁ. Sace pana sārīputta bhikkhu paccavekkhamāno evaṁ jānāti
bhāvitā kho me satta bojjhaṅgāti tena sārīputta bhikkhunā teneva
pītipāmujjena vihātabbaṁ ahorattānusikkhinā kusalesu dhammesu.
<p n="849"/>Puna caparaṁ sārīputta bhikkhunā iti paṭisañcikkhitabbaṁ
bhāvito nu kho me ariyo aṭṭhaṅgiko maggoti. Sace sārīputta
bhikkhu paccavekkhamāno evaṁ jānāti abhāvito kho me
ariyo aṭṭhaṅgiko maggoti tena sārīputta bhikkhunā ariyassa
aṭṭhaṅgikassa <pb ed="P" n="3.297" set="M"/>maggassa bhāvanāya vāyamitabbaṁ. Sace pana sārīputta
bhikkhu paccavekkhamāno evaṁ jānāti bhāvito kho me ariyo
<pb n="3.539"/>
Aṭṭhaṅgiko maggoti tena sārīputta bhikkhunā teneva pītipāmujjena
vihātabbaṁ ahorattānusikkhinā kusalesu dhammesu.
<p n="850"/>Puna caparaṁ sārīputta bhikkhunā iti paṭisañcikkhitabbaṁ
bhāvitā nu kho me samatho ca vipassanā cāti. Sace sārīputta
bhikkhu paccavekkhamāno evaṁ jānāti abhāvitā kho me samatho
ca vipassanā cāti tena sārīputta bhikkhunā samathavipassanānaṁ
bhāvanāya vāyamitabbaṁ. Sace pana sārīputta bhikkhu paccavekkhamāno
evaṁ jānāti bhāvitā kho me samatho ca vipassanā cāti tena
sārīputta bhikkhunā teneva pītipāmujjena vihātabbaṁ ahorattānusikkhinā
kusalesu dhammesu.
<p n="851"/>Puna caparaṁ sārīputta bhikkhunā iti paṭisañcikkhitabbaṁ
sacchikatā nu kho me vijjā ca vimutti cāti. Sace sārīputta
bhikkhu paccavekkhamāno evaṁ jānāti asacchikatā kho me vijjā
ca vimutti cāti tena sārīputta bhikkhunā vijjāya ca vimuttiyā ca
sacchikiriyāya vāyamitabbaṁ. Sace pana sārīputta bhikkhu paccavekkhamāno
evaṁ jānāti sacchikatā kho me vijjā ca vimutti
cāti tena sārīputta bhikkhunā teneva pītipāmujjena vihātabbaṁ
ahorattānusikkhinā kusalesu dhammesu.
<p n="852"/>Ye hi keci sārīputta atītamaddhānaṁ samaṇā vā
brāhmaṇā vā piṇḍapātaṁ parisodhesuṁ sabbe te evameva
<pb n="3.540"/>
Paccavekkhitvā paccavekkhitvā piṇḍapātaṁ parisodhesuṁ. Ye <note n="1">Ma. Yu. yepi hi keci.</note> hi keci
sārīputta anāgatamaddhānaṁ samaṇā vā brāhmaṇā vā piṇḍapātaṁ
parisodhessanti sabbe te evameva paccavekkhitvā paccavekkhitvā
piṇḍapātaṁ parisodhessanti. Ye <note n="2">Ma. Yu. yepi hi keci.</note> hi keci sārīputta etarahi
samaṇā vā brāhmaṇā vā piṇḍapātaṁ parisodhenti sabbe te
evameva paccavekkhitvā paccavekkhitvā piṇḍapātaṁ parisodhenti.
Tasmātiha <note n="3">Yu. tenahi vo sārīputta evaṁ sikkhitabbaṁ.  Ma. <pb ed="P" n="3.298" set="M"/>tasmātiha sārīputta.</note> vo sārīputta sikkhitabbaṁ paccavekkhitvā paccavekkhitvā
piṇḍapātaṁ parisodhessāmāti evañhi vo sārīputta sikkhitabbanti.
Idamavoca bhagavā attamano āyasmā sārīputto bhagavato
bhāsitaṁ abhinandīti.
Piṇḍapātapārisuddhisuttaṁ niṭṭhitaṁ navamaṁ.
</xml>