<xml src="a5-14.xml">
<readunit id="a5-14">(14) 4. rājavaggo</readunit>
<p rend="subhead" sid="1">1, paṭhamacakkānuvattanasuttaṃ</p>
Rājavaggo catuttho
<p n="131"/>Pañcahi bhikkhave aṅgehi samannāgato rājā cakkavattī
dhammeneva cakkaṁ pavatteti taṁ hoti cakkaṁ <pb ed="P" n="3.148" set="A"/>appaṭivattiyaṁ kenaci
manussabhūtena paccatthikena pāṇinā katamehi pañcahi idha bhikkhave
rājā cakkavattī atthaññū ca hoti dhammaññū ca mattaññū ca
kālaññū ca parisaññū ca imehi kho bhikkhave pañcahi aṅgehi
samannāgato rājā cakkavattī dhammeneva cakkaṁ pavatteti taṁ hoti
cakkaṁ appaṭivattiyaṁ kenaci manussabhūtena paccatthikena pāṇinā
evameva kho bhikkhave pañcahi dhammehi samannāgato tathāgato arahaṁ
sammāsambuddho dhammeneva anuttaraṁ dhammacakkaṁ pavatteti taṁ hoti
cakkaṁ appaṭivattiyaṁ samaṇena vā brāhmaṇena vā devena vā mārena
<pb n="5.167"/>
Vā brahmunā vā kenaci vā lokasmiṁ katamehi pañcahi idha
bhikkhave tathāgato arahaṁ sammāsambuddho atthaññū dhammaññū
mattaññū kālaññū parisaññū imehi kho bhikkhave pañcahi dhammehi
samannāgato tathāgato arahaṁ sammāsambuddho dhammeneva anuttaraṁ
dhammacakkaṁ pavatteti taṁ hoti cakkaṁ appaṭivattiyaṁ samaṇena vā
brāhmaṇena vā devena vā mārena vā brahmunā vā kenaci vā
lokasminti.
<p rend="subhead" sid="2">2, dutiyacakkānuvattanasuttaṃ</p>
<p n="132"/>Pañcahi bhikkhave aṅgehi samannāgato rañño cakkavattissa
jeṭṭho putto pitarā pavattitaṁ cakkaṁ dhammeneva anupavatteti
taṁ hoti cakkaṁ appaṭivattiyaṁ kenaci manussabhūtena paccatthikena
pāṇinā katamehi pañcahi idha bhikkhave rañño cakkavattissa jeṭṭho
putto atthaññū ca hoti dhammaññū ca mattaññū ca kālaññū ca
parisaññū ca imehi kho bhikkhave pañcahi aṅgehi samannāgato
rañño cakkavattissa jeṭṭho putto pitarā pavattitaṁ cakkaṁ dhammeneva
anupavatteti taṁ hoti cakkaṁ appaṭivattiyaṁ kenaci manussabhūtena
paccatthikena pāṇinā <pb ed="P" n="3.149" set="A"/>evameva kho bhikkhave pañcahi dhammehi
samannāgato sārīputto tathāgatena anuttaraṁ dhammacakkaṁ pavattitaṁ
sammadeva anupavatteti taṁ hoti cakkaṁ appaṭivattiyaṁ samaṇena vā
brāhmaṇena vā devena vā mārena vā brahmunā vā kenaci vā lokasmiṁ
katamehi pañcahi idha bhikkhave sārīputto atthaññū dhammaññū
<pb n="5.168"/>
Mattaññū kālaññū parisaññū imehi kho bhikkhave pañcahi dhammehi
samannāgato sārīputto tathāgatena anuttaraṁ dhammacakkaṁ pavattitaṁ
sammadeva anupavatteti taṁ hoti cakkaṁ appaṭivattiyaṁ samaṇena vā
brāhmaṇena vā devena vā mārena vā brahmunā vā kenaci vā
lokasminti.
<p rend="subhead" sid="3">3, dhammarājāsuttaṃ</p>
<p n="133"/>Yopi kho <note n="1">Po. yoni kho so. Ma. yopi so.</note> bhikkhave rājā cakkavattī dhammiko dhammarājā
sopi na arājakaṁ cakkaṁ pavattetīti <note n="2">Ma. vattetīti.</note> evaṁ vutte aññataro bhikkhu
bhagavantaṁ etadavoca ko pana bhante rañño cakkavattissa dhammikassa
dhammarañño rājāti dhammo bhikkhūti bhagavā avoca idha bhikkhu
rājā cakkavattī dhammiko dhammarājā dhammaññeva nissāya dhammaṁ
sakkaronto dhammaṁ garukaronto <note n="3">Ma. garuṁ karonto.</note> dhammaṁ apacāyamāno dhammaddhajo dhammaketu
dhammādhipateyyo dhammikaṁ rakkhāvaraṇaguttiṁ saṁvidahati antojanasmiṁ. Puna
caparaṁ bhikkhu rājā cakkavattī dhammiko dhammarājā .pe. Dhammādhipateyyo
dhammikaṁ rakkhāvaraṇaguttiṁ saṁvidahati khattiyesu anuyantesu balakāyasmiṁ
brāhmaṇagahapatikesu negamajānapadesu samaṇabrāhmaṇesu migapakkhīsu <pb ed="P" n="3.150" set="A"/>sa
kho so bhikkhu rājā cakkavattī dhammiko dhammarājā .pe.
Dhammādhipateyyo dhammikaṁ rakkhāvaraṇaguttiṁ saṁvidahitvā antojanasmiṁ
dhammikaṁ rakkhāvaraṇaguttiṁ saṁvidahitvā khattiyesu anuyantesu balakāyasmiṁ
brāhmaṇagahapatikesu negamajānapadesu samaṇabrāhmaṇesu migapakkhīsu
dhammeneva cakkaṁ pavatteti taṁ hoti cakkaṁ appaṭivattiyaṁ kenaci manussabhūtena
<pb n="5.169"/>
Paccatthikena pāṇinā evameva kho bhikkhu tathāgato arahaṁ sammāsambuddho
dhammiko dhammarājā dhammaññeva nissāya dhammaṁ sakkaronto dhammaṁ
garukaronto dhammaṁ apacāyamāno dhammaddhajo dhammaketu dhammādhipateyyo
dhammikaṁ rakkhāvaraṇaguttiṁ saṁvidahati bhikkhūsu evarūpaṁ kāyakammaṁ
sevitabbaṁ evarūpaṁ kāyakammaṁ na sevitabbaṁ evarūpaṁ vacīkammaṁ sevitabbaṁ
evarūpaṁ vacīkammaṁ na sevitabbaṁ evarūpaṁ manokammaṁ sevitabbaṁ evarūpaṁ
manokammaṁ na sevitabbaṁ evarūpo ājīvo sevitabbo evarūpo ājīvo
na sevitabbo evarūpo gāmanigamo sevitabbo evarūpo gāmanigamo na
sevitabboti. Puna caparaṁ bhikkhu tathāgato arahaṁ sammāsambuddho dhammiko
dhammarājā .pe. Dhammādhipateyyo dhammikaṁ rakkhāvaraṇaguttiṁ saṁvidahati
<note n="1">Yu. bhikkhūsu.</note> Bhikkhunīsu ... Upāsakesu ... Upāsikāsu evarūpaṁ kāyakammaṁ sevitabbaṁ
evarūpaṁ kāyakammaṁ na sevitabbaṁ .pe. Evarūpo gāmanigamo sevitabbo
evarūpo gāmanigamo na sevitabboti sa kho so bhikkhu tathāgato
arahaṁ sammāsambuddho <pb ed="P" n="3.151" set="A"/>dhammiko dhammarājā .pe. Dhammādhipateyyo dhammikaṁ
rakkhāvaraṇaguttiṁ saṁvidahitvā bhikkhūsu dhammikaṁ rakkhāvaraṇaguttiṁ saṁvidahitvā
bhikkhunīsu ... Upāsakesu ... Upāsikāsu dhammeneva anuttaraṁ dhammacakkaṁ
pavatteti taṁ hoti cakkaṁ appaṭivattiyaṁ samaṇena vā brāhmaṇena
vā devena vā mārena vā brahmunā vā kenaci vā lokasminti.
<p rend="subhead" sid="4">4, yassaṃdisaṃsuttaṃ</p>
<p n="134"/>Pañcahi bhikkhave aṅgehi samannāgato rājā khattiyo
muddhābhisitto yassaṁ yassaṁ disāyaṁ viharati sakasmiṁyeva vijite viharati
<pb n="5.170"/>
Katamehi pañcahi idha bhikkhave rājā khattiyo muddhābhisitto ubhato
sujāto hoti mātito ca pitito ca saṁsuddhagahaṇiko yāva sattamā
pitāmahayugā akkhitto anupakuṭṭho jātivādena aḍḍho hoti mahaddhano
mahābhogo paripuṇṇakosakoṭṭhāgāro balavā kho pana hoti caturaṅginiyā
senāya samannāgato assavāya ovādapaṭikārāya <note n="1">Ma. Yu. ovādapaṭikarāya.</note> parināyako kho panassa
hoti paṇḍito byatto medhāvī paṭibalo atītānāgatapaccuppanne atthe
cintetuṁ tassime cattāro dhammā yasaṁ paripācenti. So iminā
yasapañcamena <note n="2">Po. yasopañcamena.</note> dhammena samannāgato yassaṁ yassaṁ disāyaṁ viharati sakasmiṁyeva
vijite viharati taṁ kissa hetu evañhetaṁ bhikkhave hoti vijitāvīnaṁ
evameva kho bhikkhave pañcahi dhammehi samannāgato bhikkhu yassaṁ yassaṁ
disāyaṁ viharati vimuttacittova viharati katamehi pañcahi idha
bhikkhave bhikkhu sīlavā hoti .pe. Sikkhati sikkhāpadesu rājāva
khattiyo muddhābhisitto jātisampanno bahussuto hoti .pe. Diṭṭhiyā
suppaṭividdhā rājāva khattiyo muddhābhisitto aḍḍho mahaddhano
mahābhogo paripuṇṇakosakoṭṭhāgāro āraddhaviriyo viharati akusalānaṁ
dhammānaṁ pahānāya kusalānaṁ dhammānaṁ upasampadāya thāmavā daḷhaparakkamo
anikkhittadhuro kusalesu dhammesu rājāva khattiyo muddhābhisitto
balasampanno paññavā hoti udayatthagāminiyā paññāya samannāgato
ariyāya nibbedhikāya sammādukkhakkhayagāminiyā rājāva khattiyo
muddhābhisitto parināyakasampanno tassime cattāro dhammā vimuttiṁ
<pb n="5.171"/>
Paripācenti. So iminā vimuttipañcamena dhammena samannāgato yassaṁ
yassaṁ disāyaṁ viharati vimuttacittova viharati taṁ kissa hetu
evañhetaṁ bhikkhave hoti vimuttacittānanti.
<p rend="subhead" sid="5">5, paṭhamapatthanāsuttaṃ</p>
<p n="135"/>Pañcahi bhikkhave aṅgehi samannāgato rañño khattiyassa
muddhābhisittassa jeṭṭho putto rajjaṁ pattheti katamehi pañcahi
idha bhikkhave rañño khattiyassa muddhābhisittassa jeṭṭho putto ubhato
sujāto hoti mātito ca pitito ca saṁsuddhagahaṇiko yāva sattamā
pitāmahayugā akkhitto anupakuṭṭho jātivādena abhirūpo hoti dassanīyo
pāsādiko paramāya vaṇṇapokkharatāya samannāgato mātāpitūnaṁ piyo
hoti manāpo negamajānapadassa piyo hoti manāpo yāni tāni
raññaṁ khattiyānaṁ muddhābhisittānaṁ sippuṭṭhānāni <note n="1">Po. Ma. Yu. sippaṭṭhānāni.</note> hatthismiṁ vā assasmiṁ
vā rathasmiṁ vā dhanusmiṁ vā <note n="2">Ma. Yu. tharusmiṁ vā.</note> tattha sikkhito hoti anavayo <pb ed="P" n="3.153" set="A"/>tassa
evaṁ hoti ahaṁ khomhi ubhato sujāto mātito ca pitito ca
saṁsuddhagahaṇiko yāva sattamā pitāmahayugā akkhitto anupakuṭṭho
jātivādena kasmāhaṁ rajjaṁ na pattheyyaṁ ahaṁ khomhi abhirūpo dassanīyo
pāsādiko paramāya vaṇṇapokkharatāya samannāgato kasmāhaṁ rajjaṁ na
pattheyyaṁ ahaṁ khomhi mātāpitūnaṁ piyo manāpo kasmāhaṁ rajjaṁ
na pattheyyaṁ ahaṁ khomhi negamajānapadassa piyo manāpo kasmāhaṁ
rajjaṁ na pattheyyaṁ ahaṁ khomhi yāni tāni raññaṁ khattiyānaṁ
<pb n="5.172"/>
Muddhābhisittānaṁ sippuṭṭhānāni hatthismiṁ vā assasmiṁ vā rathasmiṁ vā dhanusmiṁ
vā <note n="1">Ma. Yu. tharusmiṁ vā.</note> tattha sikkhito anavayo kasmāhaṁ rajjaṁ vā na pattheyyanti imehi
kho bhikkhave pañcahi aṅgehi samannāgato rañño khattiyassa
muddhābhisittassa jeṭṭho putto rajjaṁ pattheti evameva kho bhikkhave pañcahi
dhammehi samannāgato bhikkhu āsavānaṁ khayaṁ pattheti katamehi pañcahi
idha bhikkhave bhikkhu saddho hoti saddahati tathāgatassa bodhiṁ itipi
so bhagavā .pe. Buddho bhagavāti appābādho hoti appātaṅko
samavepākiniyā gahaṇiyā samannāgato nātisītāya nāccuṇhāya majjhimāya
padhānakkhamāya asaṭho hoti amāyāvī yathābhūtaṁ attānaṁ āvikattā
satthari vā viññūsu vā sabrahmacārīsu āraddhaviriyo viharati akusalānaṁ
dhammānaṁ pahānāya kusalānaṁ dhammānaṁ upasampadāya thāmavā daḷhaparakkamo
anikkhittadhuro kusalesu dhammesu paññavā hoti udayatthagāminiyā
paññāya samannāgato ariyāya nibbedhikāya sammādukkhakkhayagāminiyā
tassa evaṁ hoti ahaṁ khomhi saddho saddahāmi tathāgatassa bodhiṁ
itipi so bhagavā .pe. Buddho bhagavāti kasmāhaṁ <pb ed="P" n="3.154" set="A"/>āsavānaṁ khayaṁ na
pattheyyaṁ ahaṁ khomhi appābādho appātaṅko samavepākiniyā gahaṇiyā
samannāgato nātisītāya nāccuṇhāya majjhimāya padhānakkhamāya kasmāhaṁ
āsavānaṁ khayaṁ na pattheyyaṁ ahaṁ khomhi asaṭho amāyāvī yathābhūtaṁ
attānaṁ āvikattā satthari vā viññūsu vā sabrahmacārīsu kasmāhaṁ
<pb n="5.173"/>
Āsavānaṁ khayaṁ na pattheyyaṁ ahaṁ khomhi āraddhaviriyo viharāmi
akusalānaṁ dhammānaṁ pahānāya .pe. Anikkhittadhuro kusalesu dhammesu
kasmāhaṁ āsavānaṁ khayaṁ na pattheyyaṁ ahaṁ khomhi paññavā .pe.
Sammādukkhakkhayagāminiyā kasmāhaṁ āsavānaṁ khayaṁ na pattheyyanti
imehi kho bhikkhave pañcahi dhammehi samannāgato bhikkhu āsavānaṁ khayaṁ
patthetīti.
<p rend="subhead" sid="6">6, dutiyapatthanāsuttaṃ</p>
<p n="136"/>Pañcahi bhikkhave aṅgehi samannāgato rañño khattiyassa
muddhābhisittassa jeṭṭho putto uparajjaṁ pattheti katamehi pañcahi
idha bhikkhave rañño khattiyassa muddhābhisittassa jeṭṭho putto ubhato
sujāto hoti mātito ca pitito ca saṁsuddhagahaṇiko yāva sattamā
pitāmahayugā akkhitto anupakuṭṭho jātivādena abhirūpo hoti dassanīyo
pāsādiko paramāya vaṇṇapokkharatāya samannāgato mātāpitūnaṁ piyo
hoti manāpo balakāyassa piyo hoti manāpo paṇḍito hoti
byatto medhāvī paṭibalo atītānāgatapaccuppanne atthe cintetuṁ tassa
evaṁ hoti ahaṁ khomhi ubhato sujāto mātito ca pitito ca
saṁsuddhagahaṇiko yāva sattamā pitāmahayugā akkhitto anupakuṭṭho
jātivādena kasmāhaṁ uparajjaṁ na pattheyyaṁ ahaṁ khomhi abhirūpo
dassanīyo pāsādiko paramāya vaṇṇapokkharatāya samannāgato kasmāhaṁ
uparajjaṁ na pattheyyaṁ ahaṁ khomhi mātāpitūnaṁ piyo manāpo kasmāhaṁ
uparajjaṁ na pattheyyaṁ <pb ed="P" n="3.155" set="A"/>ahaṁ khomhi balakāyassa piyo manāpo kasmāhaṁ
<pb n="5.174"/>
Uparajjaṁ na pattheyyaṁ ahaṁ khomhi paṇḍito byatto medhāvī paṭibalo
atītānāgatapaccuppanne atthe cintetuṁ kasmāhaṁ uparajjaṁ na
pattheyyanti imehi kho bhikkhave pañcahi aṅgehi samannāgato rañño
khattiyassa muddhābhisittassa jeṭṭho putto uparajjaṁ pattheti evameva
kho bhikkhave pañcahi dhammehi samannāgato bhikkhu āsavānaṁ khayaṁ pattheti
katamehi pañcahi idha bhikkhave bhikkhu sīlavā hoti .pe. Sikkhati
sikkhāpadesu bahussuto hoti .pe. Diṭṭhiyā suppaṭividdhā catūsu
satipaṭṭhānesu supaṭṭhitacitto hoti āraddhaviriyo viharati akusalānaṁ
dhammānaṁ pahānāya .pe. Anikkhittadhuro kusalesu dhammesu paññavā
hoti udayatthagāminiyā paññāya samannāgato ariyāya nibbedhikāya
sammādukkhakkhayagāminiyā tassa evaṁ hoti ahaṁ khomhi sīlavā .pe.
Sikkhāmi sikkhāpadesu kasmāhaṁ āsavānaṁ khayaṁ na pattheyyaṁ ahaṁ
khomhi bahussuto sutadharo sutasannicayo .pe. Diṭṭhiyā suppaṭividdhā
kasmāhaṁ āsavānaṁ khayaṁ na pattheyyaṁ ahaṁ khomhi catūsu satipaṭṭhānesu
supaṭṭhitacitto kasmāhaṁ āsavānaṁ khayaṁ na pattheyyaṁ ahaṁ khomhi
āraddhaviriyo viharāmi akusalānaṁ dhammānaṁ pahānāya .pe. Anikkhittadhuro
kusalesu dhammesu kasmāhaṁ āsavānaṁ khayaṁ na pattheyyaṁ ahaṁ khomhi
paññavā .pe. <pb ed="P" n="3.156" set="A"/>Sammādukkhakkhayagāminiyā kasmāhaṁ āsavānaṁ khayaṁ na
pattheyyanti imehi kho bhikkhave pañcahi dhammehi samannāgato
bhikkhu āsavānaṁ khayaṁ patthetīti.
<p rend="subhead" sid="7">7, appaṃsupatisuttaṃ</p>
<pb n="5.175"/>
<p n="137"/>Pañcime bhikkhave appaṁ rattiyā supanti bahuṁ jagganti
katame pañca itthī bhikkhave purisādhippāyā appaṁ rattiyā supati
bahuṁ jaggati puriso bhikkhave itthādhippāyo appaṁ rattiyā supati
bahuṁ jaggati coro bhikkhave ādānādhippāyo appaṁ rattiyā supati
bahuṁ jaggati rājā bhikkhave rājakaraṇīyesu yutto appaṁ rattiyā supati
bahuṁ jaggati bhikkhu bhikkhave visaññogādhippāyo appaṁ rattiyā supati
bahuṁ jaggati ime kho bhikkhave pañca appaṁ rattiyā supanti bahuṁ
jaggantīti.
<p rend="subhead" sid="8">8, bhattādakasuttaṃ</p>
<p n="138"/>Pañcahi bhikkhave aṅgehi samannāgato rañño nāgo
bhattādako ca hoti okāsapharaṇo ca laṇḍusādhano <note n="1">Po. paṇḍusādano. Ma. laṇḍasāraṇo. Yu. laṇḍasādhano.</note> ca salākaggāhī ca
rañño nāgotveva saṅkhaṁ gacchati katamehi pañcahi idha bhikkhave rañño
nāgo akkhamo hoti rūpānaṁ akkhamo saddānaṁ akkhamo gandhānaṁ
akkhamo rasānaṁ akkhamo phoṭṭhabbānaṁ imehi kho bhikkhave pañcahi
aṅgehi samannāgato rañño nāgo bhattādako ca hoti okāsapharaṇo
ca laṇḍusādhano ca salākaggāhī ca rañño nāgotveva saṅkhaṁ gacchati
evameva kho bhikkhave pañcahi dhammehi samannāgato bhikkhu bhattādako
ca hoti okāsapharaṇo ca pīṭhamaddano <note n="2">Ma. mañcapīṭhamaddano.</note> ca salākaggāhī ca bhikkhutveva
saṅkhaṁ gacchati katamehi pañcahi <pb ed="P" n="3.157" set="A"/>idha bhikkhave bhikkhu akkhamo hoti
rūpānaṁ akkhamo saddānaṁ akkhamo gandhānaṁ akkhamo rasānaṁ
akkhamo phoṭṭhabbānaṁ imehi kho bhikkhave pañcahi dhammehi samannāgato
<pb n="5.176"/>
Bhikkhu bhattādako ca hoti okāsapharaṇo ca pīṭhamaddano <note n="1">Ma. mañcapīṭhamaddano.</note> ca salākaggāhī
ca bhikkhutveva saṅkhaṁ gacchatīti.
<p rend="subhead" sid="9">9, akkhamasuttaṃ</p>
<p n="139"/>Pañcahi bhikkhave aṅgehi samannāgato rañño nāgo na
rājāraho hoti na rājabhoggo na rañño aṅgantveva saṅkhaṁ gacchati
katamehi pañcahi idha bhikkhave rañño nāgo akkhamo hoti rūpānaṁ
akkhamo saddānaṁ akkhamo gandhānaṁ akkhamo rasānaṁ akkhamo
phoṭṭhabbānaṁ. Kathañca bhikkhave rañño nāgo akkhamo hoti rūpānaṁ
idha bhikkhave rañño nāgo saṅgāmagato hatthikāyaṁ vā disvā assakāyaṁ
vā disvā rathakāyaṁ vā disvā pattikāyaṁ vā disvā saṁsīdati visīdati na
santhambhati na sakkoti saṅgāmaṁ otarituṁ evaṁ kho bhikkhave rañño nāgo
akkhamo hoti rūpānaṁ. Kathañca bhikkhave rañño nāgo akkhamo hoti
saddānaṁ idha bhikkhave rañño nāgo saṅgāmagato hatthisaddaṁ vā sutvā
assasaddaṁ vā sutvā rathasaddaṁ vā sutvā pattisaddaṁ vā sutvā
bheripaṇavasaṅkhatiṇavaninnādasaddaṁ vā sutvā saṁsīdati visīdati na santhambhati na
sakkoti saṅgāmaṁ otarituṁ evaṁ kho bhikkhave rañño nāgo akkhamo
hoti saddānaṁ. Kathañca bhikkhave rañño nāgo akkhamo hoti gandhānaṁ
idha bhikkhave rañño nāgo saṅgāmagato ye te rañño nāgā abhijātā
saṅgāmāvacarā tesaṁ muttakarīsassa gandhaṁ ghāyitvā saṁsīdati visīdati na
santhambhati na sakkoti saṅgāmaṁ otarituṁ evaṁ kho bhikkhave rañño nāgo
akkhamo hoti gandhānaṁ. Kathañca bhikkhave rañño nāgo akkhamo
<pb n="5.177"/>
Hoti rasānaṁ idha bhikkhave rañño nāgo saṅgāmagato ekissā vā
tiṇodakadattiyā vihanīto <note n="1">Ma. Yu. vīmānito.</note> dvīhi vā tīhi vā catūhi vā pañcahi vā
tiṇodakadattīhi vihanīto saṁsīdati visīdati na santhambhati na sakkoti
saṅgāmaṁ otarituṁ evaṁ kho bhikkhave rañño nāgo akkhamo hoti
rasānaṁ. Kathañca bhikkhave rañño nāgo akkhamo hoti phoṭṭhabbānaṁ
idha bhikkhave rañño nāgo saṅgāmagato ekena vā saravegena viddho
dvīhi vā tīhi vā catūhi vā pañcahi vā saravegehi viddho saṁsīdati
visīdati na santhambhati na sakkoti saṅgāmaṁ otarituṁ evaṁ kho bhikkhave
rañño nāgo akkhamo hoti phoṭṭhabbānaṁ imehi kho bhikkhave
pañcahi aṅgehi samannāgato rañño nāgo na rājāraho hoti na
rājabhoggo na rañño aṅgantveva saṅkhaṁ gacchati. Evameva kho
bhikkhave pañcahi dhammehi samannāgato bhikkhu na āhuneyyo hoti na
pāhuneyyo na dakkhiṇeyyo na añjalikaraṇīyo na anuttaraṁ puññakkhettaṁ
lokassa katamehi pañcahi idha bhikkhave bhikkhu akkhamo hoti rūpānaṁ
akkhamo saddānaṁ akkhamo gandhānaṁ akkhamo rasānaṁ akkhamo
phoṭṭhabbānaṁ. Kathañca bhikkhave bhikkhu akkhamo hoti rūpānaṁ idha
bhikkhave bhikkhu cakkhunā rūpaṁ disvā rajanīye rūpe sārajjati na sakkoti
cittaṁ samādahituṁ evaṁ kho bhikkhave bhikkhu akkhamo hoti rūpānaṁ.
Kathañca bhikkhave bhikkhu akkhamo hoti saddānaṁ <pb ed="P" n="3.159" set="A"/>idha bhikkhave bhikkhu
<pb n="5.178"/>
Sotena saddaṁ sutvā rajanīye sadde sārajjati na sakkoti cittaṁ
samādahituṁ evaṁ kho bhikkhave bhikkhu akkhamo hoti saddānaṁ.
Kathañca bhikkhave bhikkhu akkhamo hoti gandhānaṁ idha bhikkhave bhikkhu
ghānena gandhaṁ ghāyitvā rajanīye gandhe sārajjati na sakkoti cittaṁ
samādahituṁ evaṁ kho bhikkhave bhikkhu akkhamo hoti gandhānaṁ. Kathañca
bhikkhave bhikkhu akkhamo hoti rasānaṁ idha bhikkhave bhikkhu jivhāya rasaṁ
sāyitvā rajanīye rase sārajjati na sakkoti cittaṁ samādahituṁ evaṁ
kho bhikkhave bhikkhu akkhamo hoti rasānaṁ. Kathañca bhikkhave bhikkhu
akkhamo hoti phoṭṭhabbānaṁ idha bhikkhave bhikkhu kāyena phoṭṭhabbaṁ
phusitvā rajanīye phoṭṭhabbe sārajjati na sakkoti cittaṁ samādahituṁ
evaṁ kho bhikkhave bhikkhu akkhamo hoti phoṭṭhabbānaṁ. Imehi kho
bhikkhave pañcahi dhammehi samannāgato bhikkhu na āhuneyyo hoti na
pāhuneyyo na dakkhiṇeyyo na añjalikaraṇīyo na anuttaraṁ puññakkhettaṁ
lokassa <note n="1">Yu. lokassāti.</note>. Pañcahi bhikkhave aṅgehi samannāgato rañño nāgo rājāraho
hoti rājabhoggo rañño aṅgantveva saṅkhaṁ gacchati katamehi pañcahi
idha bhikkhave rañño nāgo khamo hoti rūpānaṁ khamo saddānaṁ khamo
gandhānaṁ khamo rasānaṁ khamo phoṭṭhabbānaṁ. Kathañca bhikkhave rañño
nāgo khamo hoti rūpānaṁ idha bhikkhave rañño nāgo saṅgāmagato
hatthikāyaṁ vā disvā assakāyaṁ vā disvā rathakāyaṁ vā disvā pattikāyaṁ
<pb n="5.179"/>
Vā disvā na saṁsīdati na visīdati santhambhati sakkoti saṅgāmaṁ otarituṁ
evaṁ kho bhikkhave rañño nāgo khamo hoti rūpānaṁ. Kathañca bhikkhave
rañño nāgo khamo hoti saddānaṁ <pb ed="P" n="3.160" set="A"/>idha bhikkhave rañño nāgo saṅgāmagato
hatthisaddaṁ vā sutvā assasaddaṁ vā sutvā rathasaddaṁ vā sutvā
pattisaddaṁ vā sutvā bheripaṇavasaṅkhatiṇavaninnādasaddaṁ vā sutvā na
saṁsīdati na visīdati santhambhati sakkoti saṅgāmaṁ otarituṁ evaṁ kho
bhikkhave rañño nāgo khamo hoti saddānaṁ. Kathañca bhikkhave rañño
nāgo khamo hoti gandhānaṁ idha bhikkhave rañño nāgo saṅgāmagato
ye te rañño nāgā abhijātā saṅgāmāvacarā tesaṁ muttakarīsassa
gandhaṁ ghāyitvā na saṁsīdati na visīdati santhambhati sakkoti saṅgāmaṁ
otarituṁ evaṁ kho bhikkhave rañño nāgo khamo hoti gandhānaṁ.
Kathañca bhikkhave rañño nāgo khamo hoti rasānaṁ idha bhikkhave
rañño nāgo saṅgāmagato ekissā vā tiṇodakadattiyā vihanīto dvīhi
vā tīhi vā catūhi vā pañcahi vā tiṇodakadattīhi vihanīto na
saṁsīdati na visīdati santhambhati sakkoti saṅgāmaṁ otarituṁ evaṁ kho
bhikkhave rañño nāgo khamo hoti rasānaṁ. Kathañca bhikkhave rañño
nāgo khamo hoti phoṭṭhabbānaṁ idha bhikkhave rañño nāgo saṅgāmagato
ekena vā saravegena viddho dvīhi vā tīhi vā catūhi vā pañcahi
vā saravegehi viddho na saṁsīdati na visīdati santhambhati sakkoti saṅgāmaṁ
otarituṁ evaṁ kho bhikkhave rañño nāgo khamo hoti phoṭṭhabbānaṁ.
<pb n="5.180"/>
Imehi kho bhikkhave pañcahi aṅgehi samannāgato rañño nāgo rājāraho
hoti rājabhoggo rañño aṅgantveva saṅkhaṁ gacchati. Evameva kho
bhikkhave pañcahi dhammehi samannāgato bhikkhu āhuneyyo hoti
pāhuneyyo dakkhiṇeyyo añjalikaraṇīyo anuttaraṁ puññakkhettaṁ lokassa
katamehi pañcahi idha bhikkhave bhikkhu khamo hoti rūpānaṁ khamo
saddānaṁ khamo gandhānaṁ khamo rasānaṁ khamo <pb ed="P" n="3.161" set="A"/>phoṭṭhabbānaṁ.
Kathañca bhikkhave bhikkhu khamo hoti rūpānaṁ idha bhikkhave bhikkhu cakkhunā
rūpaṁ disvā rajanīye rūpe na sārajjati sakkoti cittaṁ samādahituṁ evaṁ
kho bhikkhave bhikkhu khamo hoti rūpānaṁ. Kathañca bhikkhave bhikkhu
khamo hoti saddānaṁ idha bhikkhave bhikkhu sotena saddaṁ sutvā
rajanīye sadde na sārajjati sakkoti cittaṁ samādahituṁ evaṁ kho
bhikkhave bhikkhu khamo hoti saddānaṁ. Kathañca bhikkhave bhikkhu khamo
hoti gandhānaṁ idha bhikkhave bhikkhu ghānena gandhaṁ ghāyitvā rajanīye
gandhe na sārajjati sakkoti cittaṁ samādahituṁ evaṁ kho bhikkhave
bhikkhu khamo hoti gandhānaṁ. Kathañca bhikkhave bhikkhu khamo hoti rasānaṁ
idha bhikkhave bhikkhu jivhāya rasaṁ sāyitvā rajanīye rase na sārajjati
sakkoti cittaṁ samādahituṁ evaṁ kho bhikkhave bhikkhu khamo hoti rasānaṁ.
Kathañca bhikkhave bhikkhu khamo hoti phoṭṭhabbānaṁ idha bhikkhave bhikkhu
kāyena phoṭṭhabbaṁ phusitvā rajanīye phoṭṭhabbe na sārajjati sakkoti
cittaṁ samādahituṁ evaṁ kho bhikkhave bhikkhu khamo hoti phoṭṭhabbānaṁ.
<pb n="5.181"/>
Imehi kho bhikkhave pañcahi dhammehi samannāgato bhikkhu āhuneyyo
hoti pāhuneyyo dakkhiṇeyyo añjalikaraṇīyo anuttaraṁ puññakkhettaṁ
lokassāti.
<p rend="subhead" sid="10">10, sotasuttaṃ</p>
<p n="140"/>Pañcahi bhikkhave aṅgehi samannāgato rañño nāgo
rājāraho hoti rājabhoggo rañño aṅgantveva saṅkhaṁ gacchati katamehi
pañcahi idha bhikkhave rañño nāgo sotā ca hoti hantā ca
rakkhitā ca khantā ca gantā ca. Kathañca bhikkhave rañño nāgo
sotā hoti idha bhikkhave rañño nāgo yamenaṁ hatthidammasārathi
kāraṇaṁ kāreti yadi vā katapubbaṁ yadi vā <pb ed="P" n="3.162" set="A"/>akatapubbaṁ taṁ aṭṭhikatvā
manasikatvā sabbaṁ cetasā samannāharitvā ohitasoto suṇāti evaṁ
kho bhikkhave rañño nāgo sotā hoti. Kathañca bhikkhave rañño
nāgo hantā hoti idha bhikkhave rañño nāgo saṅgāmagato hatthimpi
hanati <note n="1">Yu. hanti.</note> hatthārūhampi hanati assampi hanati assārūhampi hanati rathampi
hanati rathikampi <note n="2">Yu. rathāruhampi.</note> hanati pattikampi hanati evaṁ kho bhikkhave rañño
nāgo hantā hoti. Kathañca bhikkhave rañño nāgo rakkhitā hoti
idha bhikkhave rañño nāgo saṅgāmagato rakkhati purimaṁ kāyaṁ rakkhati
pacchimaṁ kāyaṁ rakkhati purime pāde rakkhati pacchime pāde rakkhati sīsaṁ
rakkhati kaṇṇe rakkhati dante rakkhati soṇḍaṁ rakkhati vāladhiṁ rakkhati
hatthārūhaṁ evaṁ kho bhikkhave rañño nāgo rakkhitā hoti.
<pb n="5.182"/>
Kathañca bhikkhave rañño nāgo khantā hoti idha bhikkhave rañño
nāgo saṅgāmagato khamo hoti sattippahārānaṁ asippahārānaṁ usuppahārānaṁ
pharasuppahārānaṁ bheripaṇavasaṅkhatiṇavaninnādasaddānaṁ evaṁ kho bhikkhave
rañño nāgo khantā hoti. Kathañca bhikkhave rañño nāgo gantā hoti
idha bhikkhave rañño nāgo yamenaṁ hatthidammasārathi disaṁ peseti yadi
vā gatapubbaṁ yadi vā agatapubbaṁ taṁ khippaññeva gantā hoti evaṁ
kho bhikkhave rañño nāgo gantā hoti. Imehi kho bhikkhave pañcahi
aṅgehi samannāgato rañño nāgo rājāraho hoti rājabhoggo rañño
aṅgantveva saṅkhaṁ gacchati. Evameva kho bhikkhave pañcahi dhammehi
samannāgato bhikkhu āhuneyyo hoti pāhuneyyo dakkhiṇeyyo
añjalikaraṇīyo anuttaraṁ puññakkhettaṁ lokassa katamehi pañcahi idha
bhikkhave bhikkhu sotā ca hoti hantā ca rakkhitā <pb ed="P" n="3.163" set="A"/>ca khantā
ca gantā ca. Kathañca bhikkhave bhikkhu sotā hoti idha bhikkhave
bhikkhu tathāgatappavedite dhammavinaye desiyamāne aṭṭhikatvā manasikatvā
sabbaṁ cetasā samannāharitvā ohitasoto dhammaṁ suṇāti evaṁ kho
bhikkhave bhikkhu sotā hoti. Kathañca bhikkhave bhikkhu hantā hoti
idha bhikkhave bhikkhu uppannaṁ kāmavitakkaṁ nādhivāseti pajahati vinodeti
hanati byantīkaroti anabhāvaṁ gameti uppannaṁ byāpādavitakkaṁ ...
Uppannaṁ vihiṁsāvitakkaṁ ... Uppannuppanne pāpake akusale dhamme
<pb n="5.183"/>
Nādhivāseti pajahati vinodeti hanati <note n="1">Yu. ayaṁ pāṭho natthi.</note> byantīkaroti ... Anabhāvaṁ gameti evaṁ
kho bhikkhave bhikkhu hantā hoti. Kathañca bhikkhave bhikkhu rakkhitā
hoti idha bhikkhave bhikkhu cakkhunā rūpaṁ disvā na nimittaggāhī
hoti nānubyañjanaggāhī yatvādhikaraṇamenaṁ cakkhundriyaṁ asaṁvutaṁ viharantaṁ
abhijjhādomanassā pāpakā akusalā dhammā anvāssaveyyuṁ tassa
saṁvarāya paṭipajjati rakkhati cakkhundriyaṁ cakkhundriye saṁvaraṁ āpajjati sotena
saddaṁ sutvā ... Ghānena gandhaṁ ghāyitvā ... Jivhāya rasaṁ sāyitvā ...
Kāyena phoṭṭhabbaṁ phusitvā ... Manasā dhammaṁ viññāya na nimittaggāhī
hoti nānubyañjanaggāhī yatvādhikaraṇamenaṁ manindriyaṁ asaṁvutaṁ viharantaṁ
abhijjhādomanassā pāpakā akusalā dhammā anvāssaveyyuṁ tassa
saṁvarāya paṭipajjati rakkhati manindriyaṁ manindriye saṁvaraṁ āpajjati
evaṁ kho bhikkhave bhikkhu rakkhitā hoti. Kathañca bhikkhave bhikkhu
khantā hoti idha bhikkhave bhikkhu khamo hoti sītassa uṇhassa
jighacchāya pipāsāya ḍaṁsamakasavātātapasiriṁsapasamphassānaṁ duruttānaṁ
durāgatānaṁ vacanapathānaṁ uppannānaṁ sārīrikānaṁ vedanānaṁ dukkhānaṁ tibbānaṁ
kharānaṁ kaṭukānaṁ asātānaṁ amanāpānaṁ pāṇaharānaṁ adhivāsakajātiko hoti
evaṁ kho bhikkhave bhikkhu khantā hoti. Kathañca bhikkhave bhikkhu gantā
hoti <pb ed="P" n="3.164" set="A"/>idha bhikkhave bhikkhu yā sā disā agatapubbā iminā dīghena
addhunā yadidaṁ sabbasaṅkhārasamatho sabbūpadhipaṭinissaggo taṇhakkhayo virāgo
nirodho nibbānaṁ taṁ khippaññeva gantā hoti evaṁ kho bhikkhave
<pb n="5.184"/>
Bhikkhu gantā hoti. Imehi kho bhikkhave pañcahi dhammehi samannāgato
bhikkhu āhuneyyo hoti pāhuneyyo dakkhiṇeyyo añjalikaraṇīyo
anuttaraṁ puññakkhettaṁ lokassāti.
Rājavaggo catuttho.
Tassuddānaṁ
cakkānuvattanā rājā yassaṁ disaṁ dve ca <note n="1">Ma. ceva.</note> patthanā
appaṁ supati bhattādā <note n="2">Ma. bhattādo.</note> akkhamo sotavena <note n="3">Ma. akkhamo ca sotena cāti. yu ... sotarā  cāti.</note> cāti.
</xml>