<xml src="s2.xml">
<pgroup id="s2"/>
<readunit id="s2">2. devaputtasaṃyuttaṃ</readunit>
<p rend="subhead" check="nosid">1, paṭhamavaggo</p>
<p rend="subhead" sid="1">1, paṭhamakassapasuttaṃ</p>
<pb n="1.63"/>
Devaputtasaṁyuttaṁ
paṭhamo vaggo
paṭhamaṁ paṭhamakassapasuttaṁ
<p n="221"/><pb ed="P" n="1.46" set="S"/>Evamme sutaṁ ekaṁ samayaṁ bhagavā sāvatthiyaṁ viharati
jetavane anāthapiṇḍikassa ārāme. Atha kho kassapo devaputto
abhikkantāya rattiyā abhikkantavaṇṇo kevalakappaṁ jetavanaṁ
obhāsetvā yena bhagavā tenupasaṅkami upasaṅkamitvā bhagavantaṁ
abhivādetvā ekamantaṁ aṭṭhāsi. Ekamantaṁ ṭhito kho kassapo
devaputto bhagavantaṁ etadavoca bhikkhuṁ bhagavā pakāsesi no ca
bhikkhuno anusāsanti <note n="1">Sī. anusāsanintipi anusāsinintipi pāṭho.</note>. Tena hi kassapa taññevettha paṭibhātūti.
<p n="222"/>Subhāsitassa sikkhetha samaṇupāsanassa ca
ekāsanassa ca raho cittavūpasamassa cāti
idamavoca kassapo devaputto samanuñño satthā ahosi. Atha
kho kassapo devaputto samanuñño me satthāti bhagavantaṁ
abhivādetvā padakkhiṇaṁ katvā tatthevantaradhāyīti.
<p rend="subhead" sid="2">2, dutiyakassapasuttaṃ</p>
Dutiyaṁ dutiyakassapasuttaṁ
<p n="223"/>Sāvatthiyaṁ ārāme ... Ekamantaṁ ṭhito kho kassapo
devaputto bhagavato santike imaṁ gāthaṁ abhāsi
<pb n="1.64"/>
Bhikkhu siyā jhāyi vimuttacitto
ākaṅkhe ve <note n="1">Sī. Yu. ca. Ma. ce.</note> hadayassānupattiṁ
lokassa ñatvā udayabyañca
sucetaso anissito <note n="2">Sī. Yu. asito.</note> tadānisaṁ soti.
<p rend="subhead" sid="3">3, māghasuttaṃ</p>
Tatiyaṁ māghasuttaṁ
<p n="224"/><pb ed="P" n="1.47" set="S"/>Sāvatthiyaṁ ārāme ... Atha kho māgho devaputto
abhikkantāya rattiyā abhikkantavaṇṇo kevalakappaṁ jetavanaṁ obhāsetvā
yena bhagavā tenupasaṅkami upasaṅkamitvā bhagavantaṁ abhivādetvā
ekamantaṁ aṭṭhāsi.
<p n="225"/>Ekamantaṁ ṭhito kho māgho devaputto bhagavantaṁ
gāthāya ajjhabhāsi
kiṁsu ghatvā sukhaṁ seti kiṁsu ghatvā na socati
kissassa ekadhammassa vadhaṁ rocesi gotamāti.
<p n="226"/>Kodhaṁ ghatvā sukhaṁ seti kodhaṁ ghatvā na socati
kodhassa visamūlassa madhuraggassa vatrabhū
vadhaṁ ariyā pasaṁsanti tañhi ghatvā na socatīti.
<p rend="subhead" sid="4">4, māgadhasuttaṃ</p>
Catutthaṁ māgadhasuttaṁ
<p n="227"/>Ekamantaṁ ṭhito kho māgadho <note n="3">Sī. māgho.</note> devaputto bhagavantaṁ gāthāya
ajjhabhāsi
<pb n="1.65"/>
Kati lokasmi pajjotā yehi loko pakāsati
bhagavantaṁ puṭṭhumāgamma kathaṁ jānemu taṁ mayanti.
<p n="228"/>Cattāro loke pajjotā pañcamettha na vijjati
divā tapati ādicco rattimābhāti candimā
atha aggi divārattiṁ tattha tattha pakāsati
sambuddho tapataṁ seṭṭho esā ābhā anuttarāti.
<p rend="subhead" sid="5">5, dāmalisuttaṃ</p>
Pañcamaṁ dāmalisuttaṁ
<p n="229"/>Sāvatthiyaṁ ārāme ... Atha kho dāmali <note n="1">Sī. dāmalo.</note> devaputto
abhikkantāya rattiyā abhikkantavaṇṇo kevalakappaṁ jetavanaṁ obhāsetvā
yena bhagavā tenupasaṅkami upasaṅkamitvā bhagavantaṁ abhivādetvā
ekamantaṁ aṭṭhāsi.
<p n="230"/>Ekamantaṁ ṭhito kho dāmali devaputto bhagavato santike
imaṁ gāthaṁ abhāsi
karaṇīyametaṁ <note n="2">Yu. karaṇiyamettha.</note> brāhmaṇena padhānamakilāsunā
kāmānaṁ vippahānena na tenāsiṁsate bhavanti.
<p n="231"/>Natthi kiccaṁ brāhmaṇassa <note n="3">Sī. brāhmaṇassa natthi kiccassātipi  pāṭho.</note> [dāmalīti bhagavā] katakicco hi <note n="4">Ma. ti.</note>
brāhmaṇo
yāva na gādhaṁ labhati <pb ed="P" n="1.48" set="S"/>nadīsu
āyūhati sabbagattebhi jantu
gādhañca laddhāna thale ṭhito so
<pb n="1.66"/>
Nāyūhati pāragato hi hoti <note n="1">Ma. sova. Yu. soti.</note>
esūpamā dāmali brāhmaṇassa
khīṇāsavassa nipakassa jhāyino
pappuyya jātimaraṇassa antaṁ
nāyūhati pāragato hi hotīti.
<p rend="subhead" sid="6">6, kāmadasuttaṃ</p>
Chaṭṭhaṁ kāmadasuttaṁ
<p n="232"/>Ekamantaṁ ṭhito kho kāmado devaputto bhagavantaṁ
etadavoca dukkaraṁ bhagavā sudukkaraṁ bhagavāti.
Dukkaraṁ vāpi karonti [kāmadāti bhagavā] sekkhasīlasamāhitā <note n="2">Po. Ma. Yu. sekhāsīlasamāhitā.</note> ṭhitattā
anagāriyupetassa tuṭṭhi hoti sukhāvahāti.
<p n="233"/>Dullabhā bhagavā yadidaṁ tuṭṭhīti.
Dullabhaṁ vāpi labhanti [kāmadāti bhagavā] cittavūpasame ratā
yesaṁ divā ca ratto ca bhāvanāya rato manoti.
<p n="234"/>Dussamādahaṁ bhagavā yadidaṁ cittanti.
Dussamādahaṁ vāpi samādahanti [kāmadāti bhagavā] indriyūpasame ratā
te chetvā maccuno jālaṁ ariyā gacchanti kāmadāti.
<p n="235"/>Duggamo bhagavā visamo maggoti.
Duggame visame vāpi ariyā gacchanti kāmada
anariyā visame magge papatanti avaṁsirā
ariyānaṁ samo maggo ariyā hi visame samāti.
<pb n="1.67"/>
<p rend="subhead" sid="7">7, pañcālacaṇḍasuttaṃ</p>
Sattamaṁ pañcālacaṇḍasuttaṁ
<p n="236"/>Ekamantaṁ ṭhito kho pañcālacaṇḍo devaputto bhagavato
santike imaṁ gāthaṁ abhāsi
sambādhe vata okāsaṁ avindi bhūrimedhaso
yo jhānamabuddhi buddho <note n="1">Sī. jhānamabuddhābuddho.</note> paṭilīnanisabho munīti.
<p n="237"/>Sambādhepi ca tiṭṭhanti <note n="2">Sī. Yu. vāpi vindanti.</note> [pañcālacaṇḍāti bhagavā]
dhammaṁ nibbānapattiyā
ye satiṁ paccalatthaṁsu
sammā te susamāhitāti.
<p rend="subhead" sid="8">8, tāyanasuttaṃ</p>
Aṭṭhamaṁ tāyanasuttaṁ
<p n="238"/><pb ed="P" n="1.49" set="S"/>Atha kho tāyano devaputto purāṇatitthakaro abhikkantāya
rattiyā abhikkantavaṇṇo kevalakappaṁ jetavanaṁ obhāsetvā yena
bhagavā tenupasaṅkami upasaṅkamitvā bhagavantaṁ abhivādetvā ekamantaṁ
aṭṭhāsi.
<p n="239"/>Ekamantaṁ ṭhito kho tāyano devaputto bhagavato santike
imā gāthāyo abhāsi
chinda sotaṁ parakkamma kāme panūda brāhmaṇa
nappahāya muni kāme nekattamupapajjati
kayirā ce kayirāthenaṁ daḷhamenaṁ parakkame
sithilo hi paribbājo bhiyyo ākirate rajaṁ
<pb n="1.68"/>
Akataṁ dukkaṭaṁ seyyo pacchā tappati dukkaṭaṁ
katañca sukataṁ seyyo yaṁ katvā nānutappati
kuso yathā duggahito hatthamevānukantati
sāmaññaṁ dupparāmaṭṭhaṁ nirayāyūpakaḍḍhati
yaṅkiñci sithilaṁ kammaṁ saṅkiliṭṭhañca yaṁ vataṁ
saṅkassaraṁ brahmacariyaṁ na taṁ hoti mahapphalanti.
Idamavoca tāyano devaputto idaṁ vatvā bhagavantaṁ abhivādetvā
padakkhiṇaṁ katvā tatthevantaradhāyīti.
<p n="240"/>Atha kho bhagavā tassā rattiyā accayena bhikkhū āmantesi
imaṁ bhikkhave rattiṁ tāyano nāma devaputto purāṇatitthakaro
abhikkantāya rattiyā abhikkantavaṇṇo kevalakappaṁ jetavanaṁ obhāsetvā
yenāhaṁ tenupasaṅkami upasaṅkamitvā maṁ abhivādetvā ekamantaṁ
aṭṭhāsi ekamantaṁ ṭhito kho tāyano devaputto mama santike
imā gāthāyo abhāsi
chinda sotaṁ parakkamma kāme panūda brāhmaṇa
nappahāya muni kāme nekattamupapajjati
kayirā ce kayirāthenaṁ daḷhamenaṁ parakkame
sithilo hi paribbājo bhiyyo ākirate rajaṁ
akataṁ dukkaṭaṁ seyyo pacchā tappati dukkaṭaṁ
katañca sukataṁ seyyo yaṁ katvā nānutappati
<pb n="1.69"/>
Kuso yathā duggahito hatthamevānukantati
sāmaññaṁ dupparāmaṭṭhaṁ nirayāyūpakaḍḍhati
yaṅkiñci sithilaṁ kammaṁ saṅkiliṭṭhañca yaṁ vataṁ
saṅkassaraṁ brahmacariyaṁ na taṁ hoti mahapphalanti.
Idamavoca bhikkhave tāyano devaputto idaṁ vatvā maṁ abhivādetvā
padakkhiṇaṁ katvā tatthevantaradhāyi uggaṇhātha bhikkhave tāyanagāthā
pariyāpuṇātha bhikkhave tāyanagāthā dhāretha bhikkhave tāyanagāthā
atthasañhitā bhikkhave tāyanagāthā ādibrahmacariyakāti.
<p rend="subhead" sid="9">9, candimasuttaṃ</p>
Navamaṁ candimasuttaṁ
<p n="241"/>Sāvatthiyaṁ viharati ... Tena kho pana samayena candimā
devaputto rāhunā asurindena gahito hoti. Atha kho candimā
devaputto bhagavantaṁ anussaramāno tāyaṁ velāyaṁ imaṁ gāthaṁ abhāsi
namo te buddhavīratthu vippamuttosi sabbadhi
sambādhapaṭipannosmi tassa me saraṇaṁ bhavāti.
<p n="242"/>Atha kho bhagavā candimaṁ devaputtaṁ ārabbha rāhuṁ asurindaṁ
gāthāya ajjhabhāsi
tathāgataṁ arahantaṁ candimā saraṇaṁ gato
rāhu candaṁ pamuñcassu buddhā lokānukampakāti.
<p n="243"/>Atha kho rāhu asurindo candimaṁ devaputtaṁ muñcitvā
taramānarūpo yena vepacitti asurindo tenupasaṅkami upasaṅkamitvā
<pb n="1.70"/>
Saṁviggo lomahaṭṭhajāto ekamantaṁ aṭṭhāsi.
<p n="244"/>Ekamantaṁ ṭhitaṁ kho rāhuṁ asurindaṁ vepacitti asurindo
gāthāya ajjhabhāsi
kinnu santaramānova rāhu candaṁ pamuñcasi
saṁviggarūpo āgamma kinnu bhītova tiṭṭhasīti.
<p n="245"/>Sattadhā me phale muddhā jīvanto na sukhaṁ labhe
buddhagāthābhigītomhi <note n="1">Yu. buddhagāthābhihītomhi.</note> no ce muñceyya candimanti.
<p rend="subhead" sid="10">10, sūriyasuttaṃ</p>
Dasamaṁ suriyasuttaṁ
<p n="246"/><pb ed="P" n="1.51" set="S"/>Tena kho pana samayena suriyo devaputto rāhunā
asurindena gahito hoti. Atha kho suriyo devaputto bhagavantaṁ
anussaramāno tāyaṁ velāyaṁ imaṁ gāthaṁ abhāsi
namo te buddhavīratthu vippamuttosi sabbadhi
sambādhapaṭipannosmi tassa me saraṇaṁ bhavāti.
<p n="247"/>Atha kho bhagavā suriyaṁ devaputtaṁ ārabbha rāhuṁ asurindaṁ
gāthāya ajjhabhāsi
tathāgataṁ arahantaṁ suriyo saraṇaṁ gato
rāhu suriyaṁ pamuñcassu buddhā lokānukampakā
yo andhakāre tamasī pabhaṅkaro
verocano maṇḍali uggatejo
<pb n="1.71"/>
Mā rāhu gilī caramantalikkhe
pajaṁ mama rāhu pamuñca suriyanti.
<p n="248"/>Atha kho rāhu asurindo suriyaṁ devaputtaṁ muñcitvā
taramānarūpo yena vepacitti asurindo tenupasaṅkami upasaṅkamitvā
saṁviggo lomahaṭṭhajāto ekamantaṁ aṭṭhāsi.
<p n="249"/>Ekamantaṁ ṭhitaṁ kho rāhuṁ asurindaṁ vepacitti asurindo
gāthāya ajjhabhāsi
kinnu santaramānova rāhu suriyaṁ pamuñcasi
saṁviggarūpo āgamma kinnu bhītova tiṭṭhasīti.
<p n="250"/>Sattadhā me phale muddhā jīvanto na sukhaṁ labhe
buddhagāthābhigītomhi no ce muñceyya suriyanti.
Paṭhamo vaggo.
Tassuddānaṁ
dve kassapā ca māgho ca māgadho dāmali kāmado
pañcālacaṇḍo ca tāyano candimasuriyena te dasāti.
<p rend="subhead" check="nosid">2, anāthapiṇḍikavaggo</p>
<p rend="subhead" sid="11">1, candimasasuttaṃ</p>
<pb n="1.72"/>
Anāthapiṇḍikavaggo dutiyo
paṭhamaṁ candimasasuttaṁ
<p n="251"/>Sāvatthiyaṁ ārāme ... Atha kho candimaso devaputto
abhikkantāya rattiyā abhikkantavaṇṇo kevalakappaṁ jetavanaṁ
obhāsetvā yena <pb ed="P" n="1.52" set="S"/>bhagavā tenupasaṅkami upasaṅkamitvā bhagavantaṁ
abhivādetvā ekamantaṁ aṭṭhāsi.
<p n="252"/>Ekamantaṁ ṭhito kho candimaso devaputto bhagavato
santike imaṁ gāthaṁ abhāsi
te hi sotthiṁ gamissanti kacchevāmakase magā
jhānāni upasampajja ekodinipakā satāti.
<p n="253"/>Te hi pāraṁ gamissanti chetvā jālañca <note n="1">Po. Ma. Yu. jālaṁva.</note> ambujo
jhānāni upasampajja appamattā raṇañjahāti.
<p rend="subhead" sid="12">2, veṇḍusuttaṃ</p>
Dutiyaṁ veṇḍusuttaṁ
<p n="254"/>Ekamantaṁ ṭhito kho veṇḍu devaputto bhagavato santike
imaṁ gāthaṁ abhāsi
sukhitā vata te manujā sugataṁ payirupāsiya
yuñja <note n="2">Sī. yajja. Ma. yuñjaṁ.</note> gotamasāsane appamattānusikkhareti.
<pb n="1.73"/>
<p n="255"/>Ye me vutte satthipade [veṇḍūti bhagavā] anusikkhanti jhāyino
kāle te appamajjantā na maccuvasagā <note n="1">Po. Yu. maccuvasaṅgā.</note> siyunti.
<p rend="subhead" sid="13">3, dīghalaṭṭhisuttaṃ</p>
Tatiyaṁ dīghalaṭṭhisuttaṁ
<p n="256"/>Evamme sutaṁ ekaṁ samayaṁ bhagavā rājagahe viharati
veḷuvane kalandakanivāpe. Atha kho dīghalaṭṭhi devaputto abhikkantāya
rattiyā abhikkantavaṇṇo kevalakappaṁ veḷuvanaṁ obhāsetvā yena
bhagavā tenupasaṅkami upasaṅkamitvā bhagavantaṁ abhivādetvā
ekamantaṁ aṭṭhāsi.
<p n="257"/>Ekamantaṁ ṭhito kho dīghalaṭṭhi devaputto bhagavato
santike imaṁ gāthaṁ abhāsi <note n="2">Sī. bhagavantaṁ gāthāya ajjhabhāsi.</note>
bhikkhu siyā jhāyi vimuttacitto
ākaṅkhe ve <note n="3">Ma. ce.. Yu. ca..</note> hadayassānupattiṁ
lokassa ñatvā udayabbayañca
sucetaso anissito tadānisaṁsoti.
<p rend="subhead" sid="14">4, nandanasuttaṃ</p>
Catutthaṁ nandanasuttaṁ
<p n="258"/>Ekamantaṁ ṭhito kho nandano devaputto bhagavantaṁ gāthāya
ajjhabhāsi
pucchāmi taṁ gotama bhūripañña
anāvaṭaṁ bhagavato ñāṇadassanaṁ
<pb n="1.74"/>
Kathaṁvidhaṁ sīlavantaṁ vadanti
kathaṁvidhaṁ paññavantaṁ vadanti
kathaṁvidho <note n="1">Yu. kathaṁvidhaṁ.</note> dukkhamaticca iriyati
kathaṁvidhaṁ devatā pūjayantīti.
<p n="259"/>Yo sīlavā paññavā bhāvitatto
samāhito jhānarato <note n="2">Sī. jhānapati.</note> satīmā
sabbassa sokā vigatā pahīnā
khīṇāsavo antimadehadhārī
tathāvidhaṁ sīlavantaṁ vadanti
tathāvidhaṁ paññavantaṁ vadanti
tathāvidho dukkhamaticca iriyati
tathāvidhaṁ devatā pūjayantīti.
<p rend="subhead" sid="15">5, candanasuttaṃ</p>
Pañcamaṁ candanasuttaṁ
<p n="260"/>Ekamantaṁ ṭhito kho candano devaputto bhagavantaṁ gāthāya
ajjhabhāsi
kathaṁsu <note n="3">Sī. kosūdha.</note> tarati oghaṁ rattindivamatandito
appatiṭṭhe anālambe ko gambhīre na sīdatīti.
<p n="261"/>Sabbadā sīlasampanno paññavā susamāhito
āraddhaviriyo pahitatto oghaṁ tarati duttaraṁ
<pb n="1.75"/>
Virato kāmasaññāya rūpasaññojanātito <note n="1">rūpasaññojanātigoti vā pāṭho.</note>
nandibhavaparikkhīṇo <note n="2">Po. Ma. nandirāgaparikkhīṇo. </note> so gambhīre na sīdatīti.
<p rend="subhead" sid="16">6, vāsudattasuttaṃ</p>
Chaṭṭhaṁ vāsudattasuttaṁ
<p n="262"/>Ekamantaṁ ṭhito kho vāsudatto devaputto bhagavato
santike imaṁ gāthaṁ abhāsi
sattiyā viya omaṭṭho ḍayhamāneva <note n="3">Ma. ḍayhamānova.</note> matthake
kāmarāgappahānāya sato bhikkhu paribbajeti.
<p n="263"/>Sattiyā viya omaṭṭho ḍayhamāneva matthake
sakkāyadiṭṭhippahānāya sato bhikkhu paribbajeti.
<p rend="subhead" sid="17">7, subrahmasuttaṃ</p>
Sattamaṁ subrahmasuttaṁ
<p n="264"/>Ekamantaṁ ṭhito kho subrahmā devaputto bhagavantaṁ
gāthāya ajjhabhāsi
niccamutrastamidaṁ cittaṁ niccamubbiggamidaṁ mano
anuppannesu kiccesu atho uppattitesu ca
sace atthi anutrastaṁ taṁ me akkhāhi pucchitoti.
<p n="265"/>Nāññatra bojjhaṅga tapasā <note n="4">Ma. bojjhātapasā.</note> nāññatra indriyasaṁvarā
nāññatra sabbanissaggā sotthiṁ passāmi pāṇinanti.
Idamavoca .pe. Tatthevantaradhāyīti.
<pb n="1.76"/>
<p rend="subhead" sid="18">8, kakudhasuttaṃ</p>
Aṭṭhamaṁ kakudhasuttaṁ
<p n="266"/>Evamme sutaṁ ekaṁ samayaṁ bhagavā sākete viharati
añjanavane migadāye. Atha kho kakudho devaputto abhikkantāya
rattiyā abhikkantavaṇṇo kevalakappaṁ añjanavanaṁ obhāsetvā yena
bhagavā tenupasaṅkami upasaṅkamitvā bhagavantaṁ abhivādetvā
ekamantaṁ aṭṭhāsi.
<p n="267"/>Ekamantaṁ ṭhito kho kakudho devaputto bhagavantaṁ etadavoca
nandasi samaṇāti. Kiṁ laddhā āvusoti. Tena hi samaṇa socasīti.
Kiṁ jīyittha āvusoti. Tena hi samaṇa neva nandasi neva socasīti.
Evamāvusoti.
<p n="268"/>Kacci tvaṁ anigho <note n="1">Ma. anagho.</note> bhikkhu kacci nandi na vijjati
kacci tamekamāsīnaṁ aratī <note n="2">Po. Ma. Yu. arati.</note> nābhikīratīti.
<p n="269"/>Anigho ve ahaṁ yakkha atho nandi <note n="3">Ma. Yu. nandī.</note> na vijjati
atho mamekamāsīnaṁ aratī nābhikīratīti.
<p n="270"/>Kathaṁ tvaṁ anigho bhikkhu kathaṁ nandi na vijjati
kathaṁ tamekamāsīnaṁ aratī nābhikīratīti.
<p n="271"/>Aghajātassa ve nandi nandijātassa ve aghaṁ
anandi anigho bhikkhu evaṁ jānāhi āvusoti.
<p n="272"/>Cirassaṁ vata passāmi brāhmaṇaṁ parinibbutaṁ
anandiṁ anighaṁ bhikkhuṁ tiṇṇaṁ loke visattikanti.
<pb n="1.77"/>
<p rend="subhead" sid="19">9, uttarasuttaṃ</p>
Navamaṁ uttarasuttaṁ
<p n="273"/>Rājagahanidānaṁ. Ekamantaṁ ṭhito kho uttaro devaputto
bhagavato santike imaṁ gāthaṁ abhāsi
upanīyati jīvitamappamāyuṁ
jarūpanītassa na santi tāṇā
etaṁ bhayaṁ maraṇe pekkhamāno
puññāni kayirātha sukhāvahānīti.
<p n="274"/>Upanīyati jīvitamappamāyuṁ
jarūpanītassa na santi tāṇā
etaṁ bhayaṁ maraṇe pekkhamāno
lokāmisaṁ pajahe santipekkhoti.
<p rend="subhead" sid="20">10, anāthapiṇḍikasuttaṃ</p>
Dasamaṁ anāthapiṇḍikasuttaṁ
<p n="275"/>Ekamantaṁ ṭhito kho anāthapiṇḍiko devaputto bhagavato
santike imā gāthāyo abhāsi
idaṁ hitaṁ jetavanaṁ isisaṅghanisevitaṁ
āvutthaṁ dhammarājena pītisañjananaṁ mama
kammaṁ vijjā ca dhammo ca sīlaṁ jīvitamuttamaṁ
etena maccā sujjhanti na gottena dhanena vā
tasmā hi paṇḍito poso sampassaṁ atthamattano <note n="1">attamattanotipi pāṭho.</note>
<pb n="1.78"/>
Yoniso vicine dhammaṁ evaṁ tattha visujjhati
sārīputtova paññāya sīlena upasamena ca
yopi pāragato bhikkhu etāvaparamo siyāti.
Idamavoca anāthapiṇḍiko devaputto idaṁ vatvā bhagavantaṁ
abhivādetvā padakkhiṇaṁ katvā tatthevantaradhāyīti.
<p n="276"/>Atha kho bhagavā tassā rattiyā accayena bhikkhū āmantesi
idaṁ <note n="1">Po. Ma. Yu. imaṁ.</note> bhikkhave rattiṁ aññataro devaputto abhikkantāya rattiyā
abhikkantavaṇṇo kevalakappaṁ jetavanaṁ obhāsetvā yenāhaṁ tenupasaṅkami
upasaṅkamitvā maṁ abhivādetvā ekamantaṁ aṭṭhāsi ekamantaṁ ṭhito
kho so devaputto mama santike imā gāthāyo abhāsi
idaṁ hitaṁ jetavanaṁ isisaṅghanisevitaṁ
āvutthaṁ dhammarājena pītisañjananaṁ mama
kammaṁ vijjā ca dhammo ca sīlaṁ jīvitamuttamaṁ
etena maccā sujjhanti na gottena dhanena vā
tasmā hi paṇḍito poso sampassaṁ atthamattano
yoniso vicine dhammaṁ evaṁ tattha visujjhati
sārīputtova paññāya sīlena upasamena ca
yopi pāragato bhikkhu etāvaparamo siyāti.
Idamavoca bhikkhave so devaputto idaṁ vatvā maṁ abhivādetvā
padakkhiṇaṁ katvā tatthevantaradhāyīti.
<pb n="1.79"/>
<p n="277"/>Evaṁ vutte āyasmā ānando bhagavantaṁ etadavoca
so hi nūna bhante anāthapiṇḍiko devaputto bhavissati anāthapiṇḍiko
gahapati āyasmante sārīputte abhippasanno ahosīti.
Sādhu sādhu ānanda yāvatakaṁ kho ānanda takkāya pattabbaṁ
anuppattaṁ <note n="1">Ma. etthantare tanti atthi.</note> tayā anāthapiṇḍiko hi so ānanda devaputtoti.
Anāthapiṇḍikavaggo dutiyo.
Tassuddānaṁ
candimaso ca veṇḍu ca dīghalaṭṭhi ca nandano
candano vāsudatto ca subrahmā kakudhena ca
uttaro navamo vutto dasamo anāthapiṇḍikoti.
<p rend="subhead" check="nosid">3, nānātitthiyavaggo</p>
<p rend="subhead" sid="21">1, sivasuttaṃ</p>
<pb n="1.80"/>
Nānātitthiyavaggo tatiyo
paṭhamaṁ sivasuttaṁ
<p n="278"/>Evamme sutaṁ ekaṁ samayaṁ bhagavā sāvatthiyaṁ viharati
jetavane anāthapiṇḍikassa ārāme. Atha kho sivo devaputto
abhikkantāya rattiyā abhikkantavaṇṇo kevalakappaṁ jetavanaṁ
obhāsetvā yena bhagavā tenupasaṅkami upasaṅkamitvā bhagavantaṁ
abhivādetvā ekamantaṁ aṭṭhāsi.
<p n="279"/>Ekamantaṁ ṭhito kho sivo devaputto bhagavato santike
imā gāthāyo abhāsi
sabbhireva samāsetha sabbhi kubbetha santhavaṁ
sataṁ saddhammamaññāya seyyo hoti na pāpiyo
sabbhireva samāsetha sabbhi kubbetha santhavaṁ
sataṁ saddhammamaññāya paññaṁ labhati <note n="1">Ma. Yu. paññā labbhati.</note> nāññato
sabbhireva samāsetha sabbhi kubbetha santhavaṁ
sataṁ saddhammamaññāya sokamajjhe na socati
sabbhireva samāsetha sabbhi kubbetha santhavaṁ
sataṁ saddhammamaññāya ñātimajjhe virocati
sabbhireva samāsetha sabbhi kubbetha santhavaṁ
<pb n="1.81"/>
Sataṁ saddhammamaññāya sattā gacchanti sugatiṁ
sabbhireva samāsetha sabbhi kubbetha santhavaṁ
sataṁ saddhammamaññāya sattā tiṭṭhanti sātatanti.
<p n="280"/>Atha kho bhagavā sivaṁ devaputtaṁ gāthāya ajjhabhāsi
sabbhireva samāsetha sabbhi kubbetha santhavaṁ
sataṁ saddhammamaññāya sabbadukkhā pamuccatīti.
<p rend="subhead" sid="22">2, khemasuttaṃ</p>
Dutiyaṁ khemasuttaṁ
<p n="281"/>Ekamantaṁ ṭhito kho khemo devaputto bhagavato santike
imā gāthāyo abhāsi
caranti bālā dummedhā amitteneva attanā
karonti <note n="1">Ma. Yu. karontā.</note> pāpakaṁ kammaṁ yaṁ hoti kaṭukapphalaṁ
na taṁ kammaṁ kataṁ sādhu yaṁ katvā anutappati
yassa assumukho rodaṁ vipākaṁ paṭisevati
tañca kammaṁ kataṁ sādhu yaṁ katvā nānutappati
yassa patito <note n="2">Ma. Yu. pītito.</note> sumano vipākaṁ paṭisevati
paṭikacceva <note n="3">Sī. paṭigacceva.</note> taṁ kayirā yaṁ jaññā hitamattano
na sākaṭikacintāya mantādhīro parakkamo <note n="4">Ma. Yu.  parakkame.</note>
yathā sākaṭiko pasatthaṁ <note n="5">Po. satthaṁ. Ma. maṭṭhaṁ. Yu. panthaṁ.</note> samaṁ hitvā mahāpathaṁ
visamaṁ maggamāruyha akkhacchinnova jhāyati
<pb n="1.82"/>
Evaṁ dhammā apakkamma adhammamanuvattiya
mando maccumukhaṁ patto akkhacchinnova jhāyatīti.
<p rend="subhead" sid="23">3, serīsuttaṃ</p>
Tatiyaṁ serīsuttaṁ
<p n="282"/>Ekamantaṁ ṭhito kho serī devaputto bhagavantaṁ gāthāya
ajjhabhāsi
annamevābhinandanti ubhayo <note n="1">Po. Ma. ubhaye.</note> devamānusā
atha kho nāma so yakkho yaṁ annaṁ nābhinandatīti.
<p n="283"/>Ye naṁ dadanti saddhāya vippasannena cetasā
tameva annaṁ bhajati asmiṁ loke paramhi ca
tasmā vineyya maccheraṁ dajjā dānaṁ malābhibhū
puññāni paralokasmiṁ patiṭṭhā honti pāṇinanti.
<p n="284"/><pb ed="P" n="1.58" set="S"/>Acchariyaṁ bhante abbhūtaṁ bhante yāva subhāsitañcidaṁ <note n="2">Ma. subhāsitamidaṁ. Yu. subhāsitaṁ idaṁ.</note>
bhante bhagavatā
ye naṁ dadanti saddhāya vippasannena cetasā
tameva annaṁ bhajati asmiṁ loke paramhi ca
tasmā vineyya maccheraṁ dajjā dānaṁ malābhibhū
puññāni paralokasmiṁ patiṭṭhā honti pāṇinanti.
<p n="285"/>Bhūtapubbāhaṁ bhante serī nāma rājā ahosiṁ dāyako
dānapati dānassa vaṇṇavādī. Tassa mayhaṁ bhante catūsu dvāresu
dānaṁ dīyittha samaṇabrāhmaṇakapaṇaddhikavaṇibbakayācakānaṁ. Atha
<pb n="1.83"/>
Kho maṁ bhante itthāgāraṁ upasaṅkamitvā etadavoca devassa kho
dānaṁ dīyati amhākaṁ dānaṁ na dīyati sādhu mayampi devaṁ nissāya
dānāni dadeyyāma puññāni kareyyāmāti. Tassa mayhaṁ bhante
etadahosi ahaṁ khosmi dāyako dānapati dānassa vaṇṇavādī
dānaṁ dassāmāti vadante <note n="1">Yu. vadantānaṁ.</note> kinti vadeyyanti. So khvāhaṁ bhante
paṭhamadvāraṁ itthāgārassa adāsiṁ tattha itthāgārassa dānaṁ dīyittha
mama dānaṁ paṭikkami. Atha kho maṁ bhante khattiyā anuyuttā <note n="2">Po. Ma. anuyantā.</note>
upasaṅkamitvā maṁ etadavocuṁ devassa kho dānaṁ dīyati itthāgārassa
dānaṁ dīyati amhākaṁ dānaṁ na dīyati sādhu mayampi devaṁ
nissāya dānāni dadeyyāma puññāni kareyyāmāti. Tassa mayhaṁ
bhante etadahosi ahaṁ khosmi dāyako dānapati dānassa vaṇṇavādī
dānaṁ dassāmāti vadante kinti vadeyyanti. So khvāhaṁ bhante
dutiyadvāraṁ khattiyānaṁ anuyuttānaṁ <note n="3">Po. Ma. anuyantānaṁ.</note> adāsiṁ tattha khattiyānaṁ anuyuttānaṁ
dānaṁ dīyittha mama dānaṁ paṭikkami. Atha kho maṁ bhante
balakāyo upasaṅkamitvā etadavoca devassa kho dānaṁ dīyati
itthāgārassa dānaṁ dīyati khattiyānaṁ anuyuttānaṁ dānaṁ dīyati
amhākaṁ dānaṁ na dīyati sādhu mayampi devaṁ nissāya dānāni
dadeyyāma puññāni kareyyāmāti. <pb ed="P" n="1.59" set="S"/>Tassa mayhaṁ bhante etadahosi
ahaṁ khosmi dāyako dānapati dānassa vaṇṇavādī dānaṁ dassāmāti
<pb n="1.84"/>
Vadante kinti vadeyyanti. So khvāhaṁ bhante tatiyadvāraṁ balakāyassa
adāsiṁ tattha balakāyassa dānaṁ dīyittha mama dānaṁ paṭikkami.
Atha kho maṁ bhante brāhmaṇagahapatikā upasaṅkamitvā etadavocuṁ
devassa kho dānaṁ dīyati itthāgārassa dānaṁ dīyati khattiyānaṁ
anuyuttānaṁ dānaṁ dīyati balakāyassa dānaṁ dīyati amhākaṁ dānaṁ
na dīyati sādhu mayampi devaṁ nissāya dānāni dadeyyāma puññāni
kareyyāmāti. Tassa mayhaṁ bhante etadahosi ahaṁ khosmi
dāyako dānapati dānassa vaṇṇavādī dānaṁ dassāmāti vadante
kinti vadeyyanti. So khvāhaṁ bhante catutthadvāraṁ brāhmaṇagahapatikānaṁ
adāsiṁ tattha brāhmaṇagahapatikānaṁ dānaṁ dīyittha mama
dānaṁ paṭikkami. Atha kho maṁ bhante purisā upasaṅkamitvā etadavocuṁ
na khodāni devassa koci dānaṁ dīyatīti. Evaṁ vuttāhaṁ <note n="1">Po. Yu. vuttohaṁ.</note> bhante te
purise etadavocaṁ tenahi bhaṇe yo bāhiresu janapadesu āyo
sañjāyati tato upaḍḍhaṁ antepuraṁ pavesetha upaḍḍhaṁ tattheva dānaṁ
detha samaṇabrāhmaṇakapaṇaddhikavaṇibbakayācakānanti. So khvāhaṁ
bhante evaṁ dīgharattaṁ katānaṁ puññānaṁ evaṁ dīgharattaṁ katānaṁ kusalānaṁ <note n="2">Po. Ma. etthantare dhammānanti atthi.</note>
pariyantaṁ nādhigacchāmi ettakaṁ puññanti vā ettako puññavipākoti
vā ettakaṁ samagge <note n="3">Po. magge  Ma. Yu. sagge.</note> ṭhātabbanti vāti.
<p n="286"/>Acchariyaṁ bhante abbhūtaṁ bhante yāva subhāsitañcidaṁ
bhante bhagavatā
<pb n="1.85"/>
Ye naṁ dadanti saddhāya vippasannena cetasā
tameva annaṁ bhajati asmiṁ loke paramhi ca
tasmā vineyya maccheraṁ dajjā dānaṁ malābhibhū
puññāni paralokasmiṁ patiṭṭhā honti pāṇinanti.
<p rend="subhead" sid="24">4, ghaṭīkārasuttaṃ</p>
Catutthaṁ ghaṭikārasuttaṁ
<p n="287"/><pb ed="P" n="1.60" set="S"/>Ekamantaṁ ṭhito kho ghaṭikāro <note n="1">Ma. Yu. ghaṭīkāro.</note> devaputto bhagavato santike
imaṁ gāthaṁ abhāsi
avihaṁ upapannāse vimuttā satta bhikkhavo
rāgadosaparikkhīṇā tiṇṇā loke visattikanti.
Ye <note n="2">Ma. Yu. ke.</note> ca te ataruṁ saṅgaṁ <note n="3">Ma. Yu. paṅkaṁ.</note> maccudheyyaṁ suduttaraṁ
te hitvā mānusaṁ dehaṁ dibbayogamupaccagunti.
Upako phalagaṇḍo ca pukkusāti ca te tayo
bhaddiyo khaṇḍadevo ca bāhuraggi ca siṅgiyo <note n="4">Ma. saṅgiyo.</note>
te hitvā mānusaṁ dehaṁ dibbayogamupaccagunti.
<p n="288"/>Kusalī bhāsasī tesaṁ mārapāsappahāyinaṁ
kassa te dhammamaññāya acchiduṁ bhavabandhananti.
<p n="289"/>Na aññatra bhagavatā nāññatra tava sāsanā
yassa te dhammamaññāya acchiduṁ bhavabandhanaṁ
yattha nāmañca rūpañca asesaṁ uparujjhati
taṁ te dhammamidhaññāya acchiduṁ bhavabandhananti.
<pb n="1.86"/>
<p n="290"/>Gambhīraṁ bhāsasī vācaṁ dubbijānaṁ sudubbudhaṁ
kassa tvaṁ dhammamaññāya vācaṁ bhāsasi īdisanti.
<p n="291"/>Kumbhakāro pure āsiṁ vebhaḷiṅge <note n="1">Po. Ma. vekaḷiṅge. Yu. vehaḷiṅge.</note> ghaṭīkaro
mātāpettibharo āsiṁ kassapassa upāsako
virato methunā dhammā brahmacārī nirāmiso
ahuvā te sagāmeyyo ahuvā te pure sakhā
sohamete pajānāmi vimutte satta bhikkhavo
rāgadosaparikkhīṇe tiṇṇe loke visattikanti.
<p n="292"/>Evametaṁ tadā āsi yathā bhāsasi bhaggava
kumbhakāro pure āsi vebhaḷiṅge ghaṭīkaro
mātāpettibharo āsi kassapassa upāsako
virato methunā dhammā brahmacārī nirāmiso
ahuvā me sagāmeyyo ahuvā me pure sakhāti.
Evametaṁ purāṇānaṁ sahāyānamahu saṅgamo
ubhinnaṁ bhāvitattānaṁ sarīrantimadhārinanti.
<p rend="subhead" sid="25">5, jantusuttaṃ</p>
Pañcamaṁ jantusuttaṁ
<p n="293"/><pb ed="P" n="1.61" set="S"/>Evamme sutaṁ ekaṁ samayaṁ sambahulā bhikkhū kosalesu
viharanti himavantapasse araññakuṭikāyaṁ uddhatā unnaḷā capalā
mukharā vikiṇṇavācā muṭṭhassatino asampajānā asamāhitā vibbhantacittā <note n="2">vibbhattacittātipi pāṭho.</note>
pākatindriyā.
<pb n="1.87"/>
<p n="294"/>Atha kho jantu devaputto tadahuposathe paṇṇarase <note n="1">pannaraseti vā pāṭho.</note> yena
te bhikkhū tenupasaṅkami upasaṅkamitvā te bhikkhū gāthāhi ajjhabhāsi
sukhajīvino pure āsuṁ bhikkhū gotamasāvakā
anicchā piṇḍamesanā anicchā sayanāsanaṁ
loke aniccataṁ ñatvā dukkhassantamakaṁsu te
dupposaṁ katvā attānaṁ gāme gāmaṇikā viya
bhutvā bhutvā nipajjanti parāgāresu mucchitā
saṁghassa añjaliṁ katvā idhekacce vadāmahaṁ
apaviṭṭhā <note n="2">Yu. apaviddhā.</note> anāthā te yathā petā tatheva te <note n="3">Sī. ca.</note>
ye kho pamattā viharanti te me sandhāya bhāsitaṁ
ye appamattā viharanti namo tesaṁ karomahanti.
<p rend="subhead" sid="26">6, rohitassasuttaṃ</p>
Chaṭṭhaṁ rohitassasuttaṁ
<p n="295"/>Sāvatthiyaṁ viharati ... Ekamantaṁ ṭhito kho rohitasso
devaputto bhagavantaṁ etadavoca yattha nu kho bhante na jāyati
na jiyyati na miyyati na cavati na upapajjati sakkā nu kho so bhante
gamanena lokassa anto ñātuṁ vā daṭṭhuṁ vā pāpuṇituṁ vāti.
<p n="296"/>Yattha kho āvuso na jāyati na jiyyati na miyyati na
cavati na upapajjati nāhantaṁ gamanena lokassa antaṁ ñāteyyaṁ
<pb n="1.88"/>
Daṭṭheyyaṁ patteyyanti vadāmīti. Acchariyaṁ bhante abbhūtaṁ bhante
yāva subhāsitañcidaṁ bhante bhagavatā yattha kho āvuso na jāyati
na jiyyati na miyyati na cavati na upapajjati nāhantaṁ gamanena
lokassa antaṁ ñāteyyaṁ daṭṭheyyaṁ patteyyanti vadāmīti.
<p n="297"/>Bhūtapubbāhaṁ bhante rohitasso nāma isi ahosiṁ
bhojaputto iddhimā vehāsaṅgamo. Tassa mayhaṁ bhante <pb ed="P" n="1.62" set="S"/>evarūpo
javo ahosi seyyathāpi nāma daḷhadhammo dhanuggaho sikkhito
katahattho katayoggo katupāsano lahukena asanena appakasireneva
tiriyaṁ tālacchāyaṁ atipāteyya. Tassa mayhaṁ bhante evarūpo padavītihāro
ahosi seyyathāpi <note n="1">Po. Ma. seyyathāpi nāma.</note> puratthimā samuddā pacchimo samuddo.
Tassa mayhaṁ bhante evarūpaṁ icchāgataṁ uppajji ahaṁ gamanena
lokassa antaṁ pāpuṇissāmīti. So khvāhaṁ bhante evarūpena
javena samannāgato evarūpena ca padavītihārena aññatreva asitakhāyita <note n="2">Po. Ma. Yu. asitapītakhāyitasāyitā.</note>
aññatra uccārapassāvakammā aññatra niddākilamathapaṭivinodanā
vassasatāyuko vassasatajīvī vassasataṁ gantvā
appatvāva <note n="3">Yu. ca.</note> lokassa antaṁ antarāva kālakato. Acchariyaṁ bhante
abbhūtaṁ bhante yāva subhāsitañcidaṁ bhante bhagavatā yattha kho āvuso
na jāyati na jiyyati na miyyati na cavati na upapajjati nāhantaṁ
gamanena lokassa antaṁ ñāteyyaṁ daṭṭheyyaṁ patteyyanti vadāmīti.
<pb n="1.89"/>
<p n="298"/>Yattha <note n="1">Po. Ma. Yu. yattha kho ... patteyyanti vadāmīti na dissati.</note> kho āvuso na jāyati na jiyyati na miyyati na
cavati na upapajjati nāhantaṁ gamanena lokassa antaṁ ñāteyyaṁ
daṭṭheyyaṁ patteyyanti vadāmi na ca panāhaṁ <note n="2">Ma. Yu. na kho  panāhaṁ.</note> āvuso appatvā
lokassa antaṁ dukkhassa antakiriyaṁ vadāmi apicāhaṁ <note n="3">Ma. Yu. api khvāhaṁ.</note> āvuso
imasmiṁyeva byāmamatte kaḷevare sasaññamhi samanake lokañca
paññapemi <note n="4">paññāpemīti vā pāṭho.</note> lokasamudayañca lokanirodhañca lokanirodhagāminiñca
paṭipadanti.
Gamanena na pattabbo lokassanto kudācanaṁ
na ca appatvā lokantaṁ dukkhā atthi pamocanaṁ
tasmā have lokavidū sumedho
lokantagū vusitabrahmacariyo
lokassa antaṁ samitāvi ñatvā
nāsiṁsati lokamimaṁ parañcāti.
<p rend="subhead" sid="27">7, nandasuttaṃ</p>
Sattamaṁ nandasuttaṁ
<p n="299"/>Ekamantaṁ ṭhito kho nando devaputto bhagavato santike
imaṁ gāthaṁ abhāsi
accenti kālā tarayanti rattiyo
vayoguṇā anupubbaṁ jahanti
<pb n="1.90"/>
Etaṁ bhayaṁ maraṇe pekkhamāno
puññāni kayirātha sukhāvahānīti.
<p n="300"/>Accenti kālā tarayanti rattiyo
vayoguṇā anupubbaṁ jahanti
etaṁ bhayaṁ maraṇe pekkhamāno
lokāmisaṁ pajahe santipekkhoti.
<p rend="subhead" sid="28">8, nandivisālasuttaṃ</p>
Aṭṭhamaṁ nandivisālasuttaṁ
<p n="301"/>Ekamantaṁ ṭhito kho nandivisālo devaputto bhagavantaṁ
gāthāya ajjhabhāsi
catucakkaṁ navadvāraṁ puṇṇaṁ lobhena saṁyutaṁ
paṅkajātaṁ mahāvīra kathaṁ yātrā bhavissatīti.
<p n="302"/>Chetvā naddhiṁ varattañca icchālobhañca pāpakaṁ
samūlaṁ taṇhaṁ abbuyha evaṁ yātrā bhavissatīti.
<p rend="subhead" sid="29">9, susimasuttaṃ</p>
Navamaṁ susimasuttaṁ
<p n="303"/>Sāvatthīnidānaṁ. Atha kho āyasmā ānando yena
bhagavā tenupasaṅkami upasaṅkamitvā bhagavantaṁ abhivādetvā
ekamantaṁ nisīdi. Ekamantaṁ nisinnaṁ kho āyasmantaṁ ānandaṁ bhagavā
etadavoca tuyhaṁpi no ānanda sārīputto ruccatīti. Kassa hi
nāma bhante abālassa aduṭṭhassa amūḷhassa avipallatthacittassa
āyasmā sārīputto na rucceyya paṇḍito bhante āyasmā
<pb n="1.91"/>
Sārīputto mahāpañño bhante āyasmā sārīputto puthupañño
bhante āyasmā sārīputto hāsapañño bhante āyasmā sārīputto
javanapañño bhante āyasmā sārīputto tikkhapañño bhante āyasmā
sārīputto nibbedhikapañño bhante āyasmā sārīputto appiccho
bhante āyasmā sārīputto santuṭṭho bhante āyasmā sārīputto
pavivitto bhante āyasmā sārīputto asaṁsaṭṭho bhante āyasmā
sārīputto āraddhaviriyo bhante āyasmā sārīputto vattā
bhante āyasmā sārīputto vacanakkhamo bhante āyasmā sārīputto
codako bhante āyasmā sārīputto pāpagarahī bhante āyasmā
sārīputto kassa hi nāma bhante abālassa aduṭṭhassa amūḷhassa
avipallatthacittassa āyasmā sārīputto na rucceyyāti.
<p n="304"/><pb ed="P" n="1.64" set="S"/>Evametaṁ ānanda evametaṁ ānanda kassa hi nāma
ānanda abālassa aduṭṭhassa amūḷhassa avipallatthacittassa
sārīputto na rucceyya paṇḍito ānanda sārīputto mahāpañño
ānanda sārīputto puthupañño ānanda sārīputto hāsapañño
ānanda sārīputto javanapañño ānanda sārīputto tikkhapañño
ānanda sārīputto nibbedhikapañño ānanda sārīputto appiccho
ānanda sārīputto santuṭṭho ānanda sārīputto pavivitto ānanda
sārīputto asaṁsaṭṭho ānanda sārīputto āraddhaviriyo ānanda
sārīputto vattā ānanda sārīputto vacanakkhamo ānanda
<pb n="1.92"/>
Sārīputto codako ānanda sārīputto pāpagarahī ānanda
sārīputto kassa hi nāma ānanda abālassa aduṭṭhassa amūḷhassa
avipallatthacittassa sārīputto na rucceyyāti.
<p n="305"/>Atha kho susimo devaputto āyasmato sārīputtassa
vaṇṇe bhaññamāne mahatiyā devaputtaparisāya parivuto yena
bhagavā tenupasaṅkami upasaṅkamitvā bhagavantaṁ abhivādetvā ekamantaṁ
aṭṭhāsi. Ekamantaṁ ṭhito kho susimo devaputto bhagavantaṁ
etadavoca evametaṁ bhagavā evametaṁ sugata kassa hi nāma
bhante abālassa aduṭṭhassa amūḷhassa avipallatthacittassa āyasmā
sārīputto na rucceyya paṇḍito bhante āyasmā sārīputto
.pe. Pāpagarahī bhante āyasmā sārīputto kassa hi nāma
bhante abālassa aduṭṭhassa amūḷhassa avipallatthacittassa āyasmā
sārīputto na rucceyya ahampi hi bhante yañca <note n="1">Sī. Ma. Yu. yaññadeva.</note> devaputtaparisaṁ
upasaṅkamiṁ etadeva bahulaṁ saddaṁ suṇāmi paṇḍito āyasmā
sārīputto mahāpañño āyasmā puthupañño āyasmā hāsapañño
āyasmā javanapañño āyasmā tikkhapañño āyasmā nibbedhikapañño
āyasmā appiccho āyasmā santuṭṭho āyasmā pavivitto
āyasmā asaṁsaṭṭho āyasmā āraddhaviriyo āyasmā vattā
āyasmā vacanakkhamo āyasmā codako āyasmā pāpagarahī āyasmā
<pb n="1.93"/>
Sārīputto <note n="1">Ma. Yu. itisaddo. dissati.</note> kassa hi nāma bhante abālassa aduṭṭhassa amūḷhassa
avipallatthacittassa āyasmā sārīputto na rucceyyāti.
<p n="306"/>Atha kho susimassa devaputtassa devaputtaparisā āyasmato
sārīputtassa vaṇṇe bhaññamāne attamanā pamuditā pītisomanassajātā
uccāvacā vaṇṇanibhā upadaṁseti.
<p n="307"/>Seyyathāpi nāma maṇiveḷuriyo subho jotimā <note n="2">Po. Ma. Yu. jātimā.</note> aṭṭhaṁso
suparikammakato paṇḍukambale nikkhitto bhāsate ca tapate ca virocati
ca evamevaṁ susimassa devaputtassa devaputtaparisā <pb ed="P" n="1.65" set="S"/>āyasmato
sārīputtassa vaṇṇe bhaññamāne attamanā pamuditā pītisomanassajātā
uccāvacā vaṇṇanibhā upadaṁseti.
<p n="308"/>Seyyathāpi nāma nekkhaṁ <note n="3">Po. Ma. nikkhaṁ. </note> jambonadaṁ dakkhena kammāraputtaṁ
ukkāmukhesu kusalaṁ sampahaṭṭhaṁ <note n="4">Sī. Yu. dakkhakammāraputtena sukusalasampahaṭṭhaṁ. Ma. dakkhakammāraputtaukkāmukhesu  kusalasampahaṭṭhaṁ.</note> paṇḍukambale nikkhittaṁ bhāsate ca
tapate ca virocati ca evamevaṁ susimassa devaputtassa devaputtaparisā
.pe. Upadaṁseti.
<p n="309"/>Seyyathāpi nāma saradasamaye viddhe vigatavalāhake deve <note n="5">Sī. seyyathāpi rattiyā paccūsasamayaṁ. Yu.  seyyathāpi nāma rattiyā paccūsasamayaṁ.</note>
osadhitārakā bhāsate ca tapate ca virocati ca evamevaṁ susimassa
<pb n="1.94"/>
Devaputtassa devaputtaparisā āyasmato sārīputtassa vaṇṇe
bhaññamāne attamanā pamuditā pītisomanassajātā uccāvacā
vaṇṇanibhā upadaṁseti.
<p n="310"/>Seyyathāpi nāma saradasamaye viddhe vigatavalāhake deve
ādicco nabhaṁ abbhussukkamāno <note n="1">Ma. abbhussakkamāno.</note> sabbaṁ ākāsagataṁ tamagataṁ <note n="2">Sī. Yu. tamaṁ.</note> abhivihacca
bhāsate ca tapate ca virocati ca evamevaṁ susimassa devaputtassa
devaputtaparisā āyasmato sārīputtassa vaṇṇe bhaññamāne attamanā
pamuditā pītisomanassajātā uccāvacā vaṇṇanibhā upadaṁseti.
<p n="311"/>Atha kho susimo devaputto āyasmantaṁ sārīputtaṁ ārabbha
bhagavato santike imaṁ gāthaṁ abhāsi
paṇḍitoti samaññāto sārīputto akodhano
appiccho sorato danto satthuvaṇṇabhato isīti.
<p n="312"/>Atha kho bhagavā āyasmantaṁ sārīputtaṁ ārabbha susimaṁ
devaputtaṁ gāthāya ajjhabhāsi <note n="3">Po. abhāsi. Ma. Yu. paccabhāsi. </note>
paṇḍitoti samaññāto sārīputto akodhano
appiccho sorato danto kālaṁ kaṅkhati bhāvito <note n="4">Ma. bhāvitoti na dissati. Yu. bhatiko. A. bhattiko.</note> sudantoti.
<p rend="subhead" sid="30">10, nānātitthiyasāvakasuttaṃ</p>
Dasamaṁ nānātitthiyasuttaṁ
<p n="313"/>Evamme sutaṁ ekaṁ samayaṁ bhagavā rājagahe viharati
veḷuvane kalandakanivāpe. Atha kho sambahulā nānātitthiyasāvakā
<pb n="1.95"/>
Devaputtā asamo ca sahalī ca niko <note n="1">Sī. Yu. niṁko.</note> ca ākoṭako ca veṭambarī <note n="2">Ma. vetabbhari.</note> ca
māṇavagāmiyo ca abhikkantāya rattiyā abhikkantavaṇṇā <pb ed="P" n="1.66" set="S"/>kevalakappaṁ
veḷuvanaṁ obhāsetvā yena bhagavā tenupasaṅkamiṁsu upasaṅkamitvā
bhagavantaṁ abhivādetvā ekamantaṁ aṭṭhaṁsu.
<p n="314"/>Ekamantaṁ ṭhito kho asamo devaputto pūraṇaṁ kassapaṁ
ārabbha bhagavato santike imaṁ gāthaṁ abhāsi
idha chinditamārite hatajānīsu kassapo
na pāpaṁ samanupassati puññaṁ vā pana attano
sa ve <note n="3">Ma. sacetipi pāṭho.</note> vissāsamācikkhi satthā arahati mānananti <note n="4">Sī. arajāti  māninanti.</note>.
<p n="315"/>Atha kho sahalī devaputto makkhaliṁ gosālaṁ ārabbha
bhagavato santike imaṁ gāthaṁ abhāsi
tapojigucchāya susaṁvutatto
vācaṁ pahāya kalahaṁ janena
samo savajjā virato saccavādī
nahi nūna tādī pakaroti <note n="5">Ma. Yu. nahi nuna tādisaṁ karoti.</note> pāpanti.
<p n="316"/>Atha kho niko devaputto niganthaṁ nāṭaputtaṁ ārabbha
bhagavato santike imaṁ gāthaṁ abhāsi
<pb n="1.96"/>
Jegucchi nipako bhikkhu cātuyāmasusaṁvuto
diṭṭhaṁ sutañca ācikkhaṁ nahi nūna kibbisī siyāti.
<p n="317"/>Atha kho ākoṭako devaputto nānātitthiye ārabbha
bhagavato santike imaṁ gāthaṁ abhāsi
pakudhako kātiyāno nigantho
ye cāpime makkhalipūraṇāse
gaṇassa satthāro samaññapattā
nahi nūna te sappurisehi dūreti.
<p n="318"/>Atha kho veṭambarī devaputto ākoṭakaṁ devaputtaṁ
gāthāya ajjhabhāsi
saha racitena <note n="1">Sī. Yu. sagāravenāpi. Ma. sahācaritena.</note> chavo <note n="2">Sī. javo.</note> sigālo
na koṭṭhuko <note n="3">Sī. kotthuko.  Yu. kutthako. A. kuṭṭhako.</note> sīhasamo kadāci
naggo musāvādi gaṇassa satthā
saṅkassarācāro na sataṁ sarikkhoti.
<p n="319"/><pb ed="P" n="1.67" set="S"/>Atha kho māro pāpimā veṭambariṁ devaputtaṁ anvāvisitvā
bhagavato santike imaṁ gāthaṁ abhāsi
tapojigucchāya āyuttā pālayaṁ pavivekiyaṁ
rūpe ca ye niviṭṭhāse devalokābhinandino
te ce <note n="4">Ma. Yu. ve..</note> sammānusāsanti paralokāya mātiyāti.
<pb n="1.97"/>
<p n="320"/>Atha kho bhagavā māro ayaṁ pāpimā iti viditvā
māraṁ pāpimantaṁ gāthāya paccabhāsi
yekeci rūpā idha vā huraṁ vā
ye cantalikkhasmi pabhāsavaṇṇā
sabbeva te te namucippasatthā
āmisaṁva macchānaṁ vadhāya khittāti.
<p n="321"/>Atha kho māṇavagāmiyo devaputto bhagavantaṁ ārabbha
bhagavato santike imā gāthāyo abhāsi
vipulo rājagahiyānaṁ giri seṭṭho pavuccati
seto himavataṁ seṭṭho ādicco aghagāminaṁ
samuddodadhinaṁ seṭṭho nakkhattānañca <note n="1">Ma. Yu. ... va.</note> candimā
sadevakassa lokassa buddho aggo pavuccatīti.
Nānātitthiyavaggo tatiyo.
Tassuddānaṁ
sivo khemo ca serī ca ghaṭi jantu ca rohito
nando nandivisālo ca susimo nānātitthiyena te dasāti.
Devaputtasaṁyuttaṁ niṭṭhitaṁ.
</xml>