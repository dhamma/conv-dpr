<xml src="m98.xml">
<pgroup id="m98"/>
<readunit id="m98">8. vāseṭṭhasuttaṃ</readunit>
<pb n="2.641"/>
Vāseṭṭhasuttaṁ
<p n="704"/>Evamme sutaṁ ekaṁ samayaṁ bhagavā icchānaṅgale viharati
icchānaṅgalavanasaṇḍe <note n="1">Sī. icchānaṅgālavaṇasaṇḍe.</note>. Tena kho pana samayena sambahulā abhiññātā
abhiññātā brāhmaṇamahāsālā icchānaṅgale paṭivasanti seyyathīdaṁ
caṅkī brāhmaṇo tārukkho brāhmaṇo pokkharasāti brāhmaṇo
jāṇussoṇi brāhmaṇo todeyyo brāhmaṇo aññe ca
abhiññātā abhiññātā brāhmaṇamahāsālā. Atha kho vāseṭṭhabhāradvājānaṁ
māṇavānaṁ jaṅghāvihāraṁ anucaṅkamantānaṁ anuvicarantānaṁ
ayamantarākathā udapādi kathambho brāhmaṇo hotīti. Bhāradvājo
māṇavo evamāha yato kho bho ubhatosujāto hoti mātito ca
pitito ca saṁsuddhagahaṇiko yāva sattamā pitāmahayugā akkhitto anupakkuṭṭho
jātivādena ettāvatā kho bho brāhmaṇo hotīti.
Vāseṭṭhamāṇavo evamāha yato kho bho sīlavā ca hoti vattasampanno
ca ettāvatā kho bho brāhmaṇo hotīti. Neva kho
asakkhi bhāradvājo māṇavo vāseṭṭhaṁ māṇavaṁ saññāpetuṁ na
panāsakkhi vāseṭṭho māṇavo bhāradvājaṁ māṇavaṁ saññāpetuṁ.
<p n="705"/>Atha kho vāseṭṭho māṇavo bhāradvājaṁ māṇavaṁ
āmantesi ayaṁ kho bho bhāradvāja samaṇo gotamo sakyaputto
<pb n="2.642"/>
Sakyakulā pabbajito icchānaṅgale viharati icchānaṅgalavanasaṇḍe
taṁ kho pana bhavantaṁ gotamaṁ evaṁkalyāṇo kittisaddo abbhuggato
itipi so bhagavā arahaṁ sammāsambuddho vijjācaraṇasampanno sugato
lokavidū anuttaro purisadammasārathi satthā devamanussānaṁ buddho
bhagavāti āyāma bho bhāradvāja yena samaṇo gotamo tenupasaṅkamissāma
upasaṅkamitvā samaṇaṁ gotamaṁ etamatthaṁ pucchissāma
yathā no samaṇo gotamo byākarissati tathā naṁ dhāressāmāti. Evaṁ
bhoti kho bhāradvājo māṇavo vāseṭṭhassa māṇavassa paccassosi.
Atha kho vāseṭṭhabhāradvājamāṇavā yena bhagavā tenupasaṅkamiṁsu upasaṅkamitvā
bhagavatā saddhiṁ sammodiṁsu sammodanīyaṁ kathaṁ sārāṇīyaṁ
vītisāretvā ekamantaṁ nisīdiṁsu.
<p n="706"/>Ekamantaṁ nisinno kho vāseṭṭho māṇavo bhagavantaṁ
gāthāhi ajjhabhāsi
anuññātapaṭiññātā tevijjā mayamasmubho
ahaṁ pokkharasātissa tārukkhassāyamāṇavo
tevijjānaṁ yadakkhātaṁ tatra kevalinosmase
padakasmā no byākaraṇā jappe ācariyasādisā
tesanno jātivādasmiṁ vivādo atthi gotama
jātiyā brāhmaṇo hoti bhāradvājo iti bhāsati
ahañca kammunā brūmi evaṁ jānāhi cakkhuma
<pb n="2.643"/>
Tena sakkoma ñāpetuṁ <note n="1">Yu. saññātuṁ.</note> aññamaññaṁ mayaṁ ubho
bhagavantaṁ puṭṭhuṁ āgamma <note n="2">Yu. āgamhā.</note> sambuddhaṁ iti vissutaṁ
candaṁ yathā khayātītaṁ pecca pañjālikā <note n="3">Yu. pañjalikā.</note> janā
vandamānā namassanti evaṁ lokasmi gotamaṁ
cakkhuṁ loke samuppannaṁ mayaṁ pucchāma gotamaṁ
jātiyā brāhmaṇo hoti udāhu bhavati kammunā
ajānataṁ no ca <note n="4">Yu. pabrūhi. </note> brūhi yathā jānemu brāhmaṇaṁ.
<p n="707"/>Tesaṁ vohaṁ byācikkhissaṁ <note n="5">Yu. vyakkhissaṁ.</note> [vāseṭṭhāti bhagavā] anupubbaṁ yathākathaṁ
jātivibhaṅgaṁ pāṇānaṁ aññamaññā hi jātiyo
tiṇarukkhepi jānātha na vāpi <note n="6">Yu. na cāpi paṭijānare.</note> paṭijānane
liṅgaṁ jātimayaṁ tesaṁ aññamaññā hi jātiyo
tato kīṭe paṭaṅge ca yāva kunthakipillike
liṅgaṁ jātimayaṁ tesaṁ aññamaññā hi jātiyo
catuppadepi jānātha khuddake ca mahallake
liṅgaṁ jātimayaṁ tesaṁ aññamaññā hi jātiyo
pādūdarepi jānātha urage dīghapiṭṭhike
liṅgaṁ jātimayaṁ tesaṁ aññamaññā hi jātiyo
tato macchepi jānātha udake vārigocare
liṅgaṁ jātimayaṁ tesaṁ aññamaññā hi jātiyo
tato pakkhīpi jānātha pattayāne vihaṅgame
<pb n="2.644"/>
Liṅgaṁ jātimayaṁ tesaṁ aññamaññā hi jātiyo
yathā etāsu jātīsu liṅgaṁ jātimayaṁ puthu
evaṁ natthi manussesu liṅgaṁ jātimayaṁ puthu
na kesehi na sīsena na kaṇṇehi na akkhibhi
na mukhena na nāsāya na oṭṭhehi bhamūhi vā
na gīvāya na aṁsehi na udarena na piṭṭhiyā
na soṇiyā na urasmā <note n="1">Yu. urasā.</note> na sambādhe na methune
na hatthehi na pādehi na aṅgulīhi nakhehi vā
na jaṅghāhi na ūrūhi na vaṇṇena sarena vā
liṅgaṁ jātimayanneva yathā aññāsu jātisu
paccattañca sarīresu manussesvetaṁ na vijjati
vokāraṁ ca manussesu samaññāya pavuccati
yo hi koci manussesu gorakkhaṁ upajīvati
evaṁ vāseṭṭha jānāhi kassako so na brāhmaṇo
yo hi koci manussesu puthusippena jīvati
evaṁ vāseṭṭha jānāhi sippiko so na brāhmaṇo
yo hi koci manussesu vohāraṁ upajīvati
evaṁ vāseṭṭha jānāhi vānijjo <note n="2">Yu. vāṇijo.</note> so na brāhmaṇo
yo hi koci manussesu parapessena jīvati
evaṁ vāseṭṭha jānāhi pessiko so na brāhmaṇo
<pb n="2.645"/>
Yo hi koci manussesu adinnaṁ upajīvati
evaṁ vāseṭṭha jānāhi coro eso na brāhmaṇo
yo hi koci manussesu issatthaṁ upajīvati
evaṁ vāseṭṭha jānāhi yodhājīvo na brāhmaṇo
yo hi koci manussesu porohiccena jīvati
evaṁ vāseṭṭha jānāhi yājako so na brāhmaṇo
yo hi koci manussesu gāmaṁ raṭṭhañca bhuñjati
evaṁ vāseṭṭha jānāhi rājā eso na brāhmaṇo
na cāhaṁ brāhmaṇaṁ brūmi yonijaṁ mattisambhavaṁ
bhovādī nāma so hoti save hoti sakiñcano
akiñcanaṁ anādānaṁ tamahaṁ brūmi brāhmaṇaṁ
sabbaṁ saññojanaṁ chetvā yo ve na paritassati
saṅgātītaṁ <note n="1">Yu. saṅgātigaṁ.</note> visaṁyuttaṁ tamahaṁ brūhi brāhmaṇaṁ
chetvā naddhiṁ varattañca sandhānaṁ <note n="2">Yu. sandānaṁ.</note> sahanukkamaṁ
ukkhittapalighaṁ buddhaṁ tamahaṁ brūmi brāhmaṇaṁ
akkosaṁ vadhabandhañca aduṭṭho yo titikkhati
khantibalaṁ balānīkaṁ tamahaṁ brūmi brāhmaṇaṁ
akkodhanaṁ dhutavantaṁ <note n="3">Yu. vatavantaṁ.</note> sīlavantaṁ anussudaṁ <note n="4">Yu. anussadaṁ.</note>
dantaṁ antimasārīraṁ tamahaṁ brūmi brāhmaṇaṁ
vāripokkharapatteva āraggeriva sāsapo
<pb n="2.646"/>
Yo na limpati kāmesu tamahaṁ brūmi brāhmaṇaṁ
yo dukkhassa pajānāti idheva khayamattano
pannabhāraṁ visaṁyuttaṁ tamahaṁ brūmi brāhmaṇaṁ
gambhīrapaññaṁ medhāviṁ maggāmaggassa kovidaṁ
uttamatthaṁ anuppattaṁ tamahaṁ brūmi brāhmaṇaṁ
asaṁsaṭṭhaṁ gahaṭṭhehi anāgārehi cūbhayaṁ
anokasāriṁ appicchaṁ tamahaṁ brūmi brāhmaṇaṁ
nidhāya daṇḍaṁ bhūtesu tasesu thāvaresu ca
yo na hanti na ghāteti tamahaṁ brūmi brāhmaṇaṁ
aviruddhaṁ viruddhesu attadaṇḍesu nibbutaṁ
sādānesu anādānaṁ tamahaṁ brūmi brāhmaṇaṁ
yassa rāgo ca doso ca māno makkho ca pātito
sāsaporiva āraggā tamahaṁ brūmi brāhmaṇaṁ
akakkasaṁ viññāpaniṁ giraṁ saccaṁ udīraye
yāya nābhisaje kiñci <note n="1">Yu. kañci.</note> tamahaṁ brūmi brāhmaṇaṁ
yopi <note n="2">Yu. yo ca.</note> dīghaṁva rassaṁ vā aṇuṁthūlaṁ subhāsubhaṁ
loke adinnaṁ nāmeti <note n="3">Yu. nādiyati.</note> tamahaṁ brūmi brāhmaṇaṁ
āsā yassa na vijjanti asmiṁ loke paramhi ca
nirāsāsaṁ visaṁyuttaṁ tamahaṁ brūmi brāhmaṇaṁ
yassālayā na vijjanti aññāya akathaṁkathī
<pb n="2.647"/>
Amatogadhaṁ anuppattaṁ tamahaṁ brūmi brāhmaṇaṁ
yodha puññañca pāpañca ubhosaṅgaṁ upaccagā
asokaṁ virajaṁ suddhaṁ tamahaṁ brūmi brāhmaṇaṁ
candaṁva vimalaṁ suddhaṁ vippasannaṁ anāvilaṁ
nandibhavaparikkhīṇaṁ tamahaṁ brūmi brāhmaṇaṁ
yo imaṁ palipathaṁ duggaṁ saṁsāraṁ mohamaccagā
tiṇṇopāraṁ gato jhāyī anejo akathaṁkathī
anupādāya nibbuto tamahaṁ brūmi brāhmaṇaṁ
yodha kāme pahantvāna anāgāro paribbaje
kāmabhavaparikkhīṇaṁ <note n="1">Yu. taṇhābhavaparikkhīṇaṁ.</note> tamahaṁ brūmi brāhmaṇaṁ
yodha taṇhaṁ pahantvāna anāgāro paribbaje
kāmabhavaparikkhīṇaṁ tamahaṁ brūmi brāhmaṇaṁ
hitvā mānusakaṁ yogaṁ dibbayogaṁ upaccagā
sabbayogavisaṁyuttaṁ tamahaṁ brūmi brāhmaṇaṁ
hitvā ratiṁ aratiñca sītibhūtaṁ nirūpadhiṁ
sabbalokābhibhuṁ vīraṁ tamahaṁ brūmi brāhmaṇaṁ
cutiṁ yo vedi sattānaṁ upapattiñca sabbaso
asattaṁ sugataṁ buddhaṁ tamahaṁ brūmi brāhmaṇaṁ
yassa gatiṁ na jānanti devā gandhabbamānusā
khīṇāsavaṁ arahantaṁ tamahaṁ brūmi brāhmaṇaṁ
<pb n="2.648"/>
Yassa pure ca pacchā ca majjhe ca natthi kiñcanaṁ
akiñcanaṁ anādānaṁ tamahaṁ brūmi brāhmaṇaṁ
usabhaṁ pavaraṁ vīraṁ mahesiṁ vijitāvinaṁ
anejaṁ nhātakaṁ buddhaṁ tamahaṁ brūmi brāhmaṇaṁ
pubbenivāsaṁ yo vedi saggāpāyañca passasi <note n="1">Yu. passati.</note>
atho jātikkhayaṁ patto tamahaṁ brūmi brāhmaṇaṁ
samaññā hesā lokasmiṁ nāmagottaṁ pakappitaṁ
samucca <note n="2">Yu. sammuccā.</note> samudāgataṁ tattha tattha pakappitaṁ
dīgharattamanusayitaṁ diṭṭhigatamajānataṁ
ajānantā no ca <note n="3">Yu. pabruvanti.</note> brūhanti jātiyā hoti brāhmaṇo
na <note n="4">na jaccā brāhmaṇo  hoti na jaccā hoti abrāhmaṇo kammanā brāhmaṇo hoti kammanā hoti abrāhmaṇo. </note> jaccā vasalo hoti na jaccā hoti brāhmaṇo
kammunā <note n="5">Yu. sabbattha kammanāti dissati.</note> vasalo hoti kammunā hoti brāhmaṇo
kassako kammunā hoti sippiko hoti kammunā
vānijjo kammunā hoti pessiko hoti kammunā
coropi kammunā hoti yodhājīvopi kammunā
yājako kammunā hoti rājāpi hoti kammunā
evametaṁ yathābhūtaṁ kammaṁ passanti paṇḍitā
paṭiccasamuppādadasā kammavipākakovidā
kammunā vattati loko kammunā vattati pajā
kammani bandhanā sattā rathassāṇīva yāyato
<pb n="2.649"/>
Tapena brahmacariyena saṁyamena damena ca
etena brāhmaṇo hoti etaṁ brahmānamuttamaṁ <note n="1">Yu. brāhmaṇamuttamaṁ.</note>
tīhi vijjāhi sampanno santo khīṇapunabbhavo
evaṁ vāseṭṭha jānāhi brahmā sakko vijānatanti.
<p n="708"/>Evaṁ vutte vāseṭṭhabhāradvājamāṇavā bhagavantaṁ etadavocuṁ
abhikkantaṁ bho gotama abhikkantaṁ bho gotama seyyathāpi bho
gotama nikkujjitaṁ vā ukkujjeyya paṭicchannaṁ vā vivareyya mūḷhassa
vā maggaṁ ācikkheyya andhakāre vā telapajjotaṁ dhāreyya cakkhumanto
rūpāni dakkhantīti evameva bhotā gotamena anekapariyāyena
dhammo pakāsito ete mayaṁ bhavantaṁ gotamaṁ saraṇaṁ gacchāma
dhammañca bhikkhusaṅghañca upāsake no bhavaṁ gotamo dhāretu ajjatagge
pāṇupete saraṇaṅgateti <note n="2">Yu. saraṇāgateti.</note>.
Vāseṭṭhasuttaṁ niṭṭhitaṁ aṭṭhamaṁ.
</xml>