<xml src="m73.xml">
<pgroup id="m73"/>
<readunit id="m73">3. mahāvacchasuttaṃ</readunit>
<pb n="2.250"/>
Mahāvacchagottasuttaṁ
<p n="253"/>Evamme sutaṁ ekaṁ samayaṁ bhagavā rājagahe viharati
veḷuvane kalandakanivāpe. Atha kho vacchagotto paribbājako
yena bhagavā tenupasaṅkami upasaṅkamitvā bhagavatā saddhiṁ sammodi
sammodanīyaṁ kathaṁ sārāṇīyaṁ vītisāretvā ekamantaṁ nisīdi. Ekamantaṁ
nisinno kho vacchagotto paribbājako bhagavantaṁ etadavoca dīgharattāhaṁ
bhotā gotamena sahakathī sādhu me bhavaṁ gotamo saṅkhittena
kusalākusalaṁ desetūti. Saṅkhittenapi kho te ahaṁ vaccha kusalākusalaṁ
deseyyaṁ vitthārenapi kho te ahaṁ vaccha kusalākusalaṁ deseyyaṁ
apica te ahaṁ vaccha saṅkhittena kusalākusalaṁ desessāmi <note n="1">Po. deseyyāmi.</note> taṁ suṇāhi
sādhukaṁ manasikarohi bhāsissāmīti. Evaṁ bhoti kho vacchagotto
paribbājako bhagavato paccassosi.
<p n="254"/>Bhagavā etadavoca lobho <note n="2">Po. lobho ... doso ... moho ... akusalaṁ alobho ...  adoso ... amoho <pb ed="P" n="1.490" set="M"/>... kusalaṁ.</note> kho vaccha akusalaṁ alobho
kho vaccha <note n="3">Ma. Yu. kho vacchāti natthi.</note> kusalaṁ doso kho vaccha akusalaṁ adoso kho vaccha
kusalaṁ moho kho vaccha akusalaṁ amoho kho vaccha kusalaṁ iti
kho vaccha ime tayo dhammā akusalā tayo dhammā kusalā. Pāṇātipāto
kho vaccha akusalaṁ pāṇātipātā veramaṇī kusalaṁ adinnādānaṁ
kho vaccha akusalaṁ adinnādānā veramaṇī kusalaṁ kāmesumicchācāro
kho vaccha akusalaṁ kāmesumicchācārā veramaṇī kusalaṁ
<pb n="2.251"/>
Musāvādo kho vaccha akusalaṁ musāvādā veramaṇī kusalaṁ pisuṇā
vācā kho vaccha akusalaṁ pisuṇāya vācāya veramaṇī kusalaṁ
pharusā vācā kho vaccha akusalaṁ pharusāya vācāya veramaṇī kusalaṁ
samphappalāpo kho vaccha akusalaṁ samphappalāpā veramaṇī kusalaṁ
abhijjhā kho vaccha akusalaṁ anabhijjhā kusalaṁ byāpādo kho
vaccha akusalaṁ abyāpādo kusalaṁ micchādiṭṭhi kho vaccha akusalaṁ
sammādiṭṭhi kusalaṁ iti kho vaccha ime dasa dhammā akusalā
dasa dhammā kusalā. Yato kho vaccha bhikkhuno taṇhā pahīnā hoti
ucchinnamūlā tālāvatthukatā anabhāvaṅgatā āyatiṁ anuppādadhammā
hoti so bhikkhu arahaṁ khīṇāsavo vusitavā <note n="1">Po. vusitabrahmacariyo.</note> katakaraṇīyo ohitabhāro
anuppattasadattho parikkhīṇabhavasaññojano sammadaññā vimuttoti.
<p n="255"/>Tiṭṭhatu bhavaṁ gotamo atthi pana <note n="2">Ma. pana te.</note> bhoto gotamassa
ekabhikkhu <note n="3">Ma. ekabhikkhupi.</note> sāvako <note n="4">Ma.  etthantare yoti dissati.</note> āsavānaṁ khayā anāsavaṁ cetovimuttiṁ paññāvimuttiṁ
diṭṭheva dhamme sayaṁ abhiññā sacchikatvā upasampajja viharatīti.
Na kho vaccha ekaṁyeva sataṁ na dve satāni na tīṇi satāni na
cattāri satāni na pañca satāni atha kho vaccha <note n="5">Ma. Yu. ayaṁ pāṭho na dissati</note> bhiyyova ye
bhikkhū mama sāvakā āsavānaṁ khayā anāsavaṁ cetovimuttiṁ paññāvimuttiṁ
diṭṭheva dhamme sayaṁ abhiññā sacchikatvā upasampajja <note n="6">Yu. ayaṁ pāṭho na dissati.</note>
viharantīti. Tiṭṭhatu bhavaṁ gotamo tiṭṭhantu bhikkhū atthi pana
bhoto gotamassa ekabhikkhunīpi sāvikā āsavānaṁ khayā anāsavaṁ
cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā
<pb n="2.252"/>
Upasampajja viharatīti. Na kho vaccha ekaṁyeva sataṁ na dve satāni
na tīṇi satāni na cattāri satāni na pañca satāni atha kho
bhiyyova yā bhikkhuniyo mama sāvikā āsavānaṁ khayā anāsavaṁ
cetovimuttiṁ paññāvimuttiṁ diṭṭheva dhamme sayaṁ abhiññā sacchikatvā
upasampajja viharantīti.
<p n="256"/>Tiṭṭhatu bhavaṁ gotamo tiṭṭhantu bhikkhū tiṭṭhantu bhikkhuniyo
atthi pana bhoto gotamassa ekupāsakopi sāvako gihī odātavasano
sabrahmacārī <note n="1">Ma. brahmacārī yo.</note> pañcannaṁ orambhāgiyānaṁ saññojanānaṁ parikkhayā
opapātiko tattha parinibbāyī anāvattidhammo tasmā lokāti.
Na kho vaccha ekaṁyeva sataṁ na dve satāni na tīṇi satāni
na cattāri <pb ed="P" n="1.491" set="M"/>satāni na pañca satāni atha kho bhiyyova ye
upāsakā mama sāvakā gihī odātavasanā sabrahmacārino pañcannaṁ
orambhāgiyānaṁ saññojanānaṁ parikkhayā opapātikā tattha parinibbāyino
anāvattidhammā tasmā lokāti. Tiṭṭhatu bhavaṁ gotamo
tiṭṭhantu bhikkhū tiṭṭhantu bhikkhuniyo tiṭṭhantu upāsakā gihī
odātavasanā sabrahmacārino <note n="2">Ma. brahmacārino.</note> atthi pana bhoto gotamassa
ekupāsakopi sāvako gihī odātavasano kāmabhogī sāsanakaro
ovādapatikaro <note n="3">Ma. etthantare yoti dissati.</note> tiṇṇavicikiccho vigatakathaṁkatho vesārajjappatto
aparappaccayo satthu sāsane viharatīti. Na kho vaccha ekaṁyeva
sataṁ na dve satāni na tīṇi satāni na cattāri satāni na pañca
<pb n="2.253"/>
Satāni atha kho bhiyyova ye upāsakā mama sāvakā gihī
odātavasanā kāmabhogino sāsanakarā ovādapatikarā tiṇṇavicikicchā
vigatakathaṁkathā vesārajjappattā aparappaccayā satthu sāsane
viharantīti. Tiṭṭhatu bhavaṁ gotamo tiṭṭhantu bhikkhū tiṭṭhantu bhikkhuniyo
tiṭṭhantu upāsakā gihī odātavasanā sabrahmacārino tiṭṭhantu
upāsakā gihī odātavasanā kāmabhogino atthi pana bhoto
gotamassa ekupāsikāpi sāvikā gihī odātavasanā sabrahmacārinī <note n="1">Ma. etthantare yāti dissati.</note>
pañcannaṁ orambhāgiyānaṁ saññojanānaṁ parikkhayā opapātikā tatthaparinibbāyinī
anāvattidhammā tasmā lokāti. Na kho vaccha ekaṁyeva
sataṁ na dve satāni na tīṇi satāni na cattāri satāni na pañca
satāni atha kho bhiyyova yā upāsikā mama sāvikā gihī odātavasanā
sabrahmacāriniyo pañcannaṁ orambhāgiyānaṁ saññojanānaṁ
parikkhayā opapātikā tattha parinibbāyiniyo anāvattidhammā tasmā
lokāti. Tiṭṭhatu bhavaṁ gotamo tiṭṭhantu bhikkhū tiṭṭhantu bhikkhuniyo
tiṭṭhantu upāsakā gihī odātavasanā sabrahmacārino tiṭṭhantu
upāsakā gihī odātavasanā kāmabhogino tiṭṭhantu upāsikā gihī
odātavasanā sabrahmacāriniyo atthi pana bhoto gotamassa
ekupāsikāpi sāvikā gihī odātavasanā kāmabhoginī sāsanakarā <note n="2">Ma. sāsanakārī.</note>
ovādapatikarā <note n="3">Ma. etthantare yāti dissati.</note> tiṇṇavicikicchā vigatakathaṁkathā vesārajjappattā
aparappaccayā satthu sāsane viharatīti. Na kho vaccha ekaṁyeva sataṁ na
<pb n="2.254"/>
Dve satāni na tīṇi satāni na cattāri satāni na pañca satāni
atha kho bhiyyova yā upāsikā mama sāvikā gihī odātavasanā
kāmabhoginiyo sāsanakarā ovādapatikarā tiṇṇavicikicchā vigatakathaṁkathā
vesārajjappattā aparappaccayā satthu sāsane viharantīti.
<p n="257"/>Sace hi bho gotama imaṁ dhammaṁ bhavaṁyeva gotamo
ārādhako abhavissa no ca kho bhikkhū ārādhakā abhaviṁsu <note n="1">Po. abhavissuṁ. Ma. abhavissaṁsu.</note> evamidaṁ
brahmacariyaṁ apparipūraṁ abhavissa tenaṅgena yasmā ca kho bho
gotama imaṁ dhammaṁ bhavañceva gotamo ārādhako bhikkhū ca ārādhakā
evamidaṁ brahmacariyaṁ paripūraṁ tenaṅgena. Sace hi bho gotama imaṁ
dhammaṁ bhavañceva gotamo ārādhako abhavissa bhikkhū ca ārādhakā
abhavissaṁsu no ca kho bhikkhuniyo ārādhikā abhaviṁsu evamidaṁ
brahmacariyaṁ apparipūraṁ abhavissa tenaṅgena yasmā ca kho bho
gotama imaṁ dhammaṁ bhavañceva gotamo ārādhako bhikkhū ca ārādhakā
bhikkhuniyo ca ārādhikā evamidaṁ brahmacariyaṁ paripūraṁ tenaṅgena.
<p n="258"/>Sace hi bho gotama imaṁ dhammaṁ bhavañceva gotamo
ārādhako abhavissa bhikkhū ca ārādhakā abhavissaṁsu bhikkhuniyo ca
ārādhikā abhavissaṁsu no ca kho upāsakā gihī odātavasanā sabrahmacārino
ārādhakā abhaviṁsu evamidaṁ brahmacariyaṁ apparipūraṁ abhavissa
tenaṅgena yasmā ca kho bho gotama imaṁ dhammaṁ bhavañceva gotamo
ārādhako bhikkhū <note n="2">Yu. ca.</note> ārādhakā bhikkhuniyo ca ārādhikā upāsakā ca
<pb n="2.255"/>
Gihī odātavasanā sabrahmacārino ārādhakā <note n="1">potthake upāsakā ca gihī odātavasanā kāmabhogino ārādhakāti dissati. </note> evamidaṁ brahmacariyaṁ
paripūraṁ tenaṅgena. Sace hi bho gotama imaṁ dhammaṁ bhavañceva
gotamo ārādhako abhavissa bhikkhū ca ārādhakā abhavissaṁsu bhikkhuniyo
ca ārādhikā abhavissaṁsu upāsakā ca gihī odātavasanā sabrahmacārino
ārādhakā abhavissaṁsu no ca kho <note n="2">Po. no ca khoti na dissati.</note> upāsakā gihī odātavasanā
kāmabhogino ārādhakā abhaviṁsu <note n="3">Po. no ca kho upāsikā gihī odātavasanā  brahmacāriniyo ārādhakā abhavissunti dissati.</note> evamidaṁ brahmacariyaṁ apparipūraṁ
abhavissa tenaṅgena yasmā ca kho bho gotama imaṁ dhammaṁ
bhavañceva gotamo ārādhako bhikkhū ca ārādhakā bhikkhuniyo ca
ārādhikā upāsakā ca gihī odātavasanā sabrahmacārino ārādhakā
upāsakā ca gihī odātavasanā kāmabhogino ārādhakā <note n="4">Po. upāsikā ca gihī  odātavasanā brahmacāriniyo ārādhakā.</note> evamidaṁ
brahmacariyaṁ paripūraṁ tenaṅgena. Sace hi bho gotama imaṁ dhammaṁ
bhavañceva gotamo ārādhako abhavissa bhikkhū ca ārādhakā abhavissaṁsu
bhikkhuniyo ca ārādhikā abhavissaṁsu upāsakā ca gihī odātavasanā
sabrahmacārino ārādhakā <pb ed="P" n="1.493" set="M"/>abhavissaṁsu upāsakā ca gihī odātavasanā
kāmabhogino ārādhakā abhavissaṁsu no ca kho <note n="5">Po. no ca khoti na dissati.</note> upāsikā
gihī odātavasanā sabrahmacāriniyo ārādhikā abhaviṁsu <note n="6">Po. no ca kho upāsikā gihī  odātavasanā kāmabhoginiyo ārādhakā abhavissuṁ.</note> evamidaṁ
brahmacariyaṁ aparipūraṁ abhavissa tenaṅgena yasmā ca kho bho
gotama imaṁ dhammaṁ bhavañceva gotamo ārādhako bhikkhū ca ārādhakā
bhikkhuniyo ca ārādhikā upāsakā ca gihī odātavasanā sabrahma
cārino ārādhakā upāsakā ca gihī odātavasanā kāmabhogino
<pb n="2.256"/>
Ārādhakā upāsikā ca gihī odātavasanā sabrahmacāriniyo ārādhikā <note n="1">Po. upāsikā ca gihī odātavasanā kāmabhoginiyo ārādhakā.</note>
evamidaṁ brahmacariyaṁ paripūraṁ tenaṅgena. Sace <note n="2">Po. sace  hi bho .pe. paripūraṁ tenaṅgenāti natthi.</note> hi bho gotama
imaṁ dhammaṁ bhavañceva gotamo ārādhako abhavissa bhikkhū ca ārādhakā
abhavissaṁsu bhikkhuniyo ca ārādhikā abhavissaṁsu upāsakā ca gihī
odātavasanā sabrahmacārino ārādhakā abhavissaṁsu upāsakā ca
gihī odātavasanā kāmabhogino ārādhakā abhavissaṁsu upāsikā ca
gihī odātavasanā sabrahmacāriniyo ārādhikā abhavissaṁsu no ca
kho upāsikā gihī odātavasanā kāmabhoginiyo ārādhikā abhaviṁsu
evamidaṁ brahmacariyaṁ apparipūraṁ abhavissa tenaṅgena yasmā ca kho
bho gotama imaṁ dhammaṁ bhavañceva gotamo ārādhako bhikkhū ca
ārādhakā bhikkhuniyo ca ārādhikā upāsakā ca gihī odātavasanā
sabrahmacārino ārādhakā upāsakā ca gihī odātavasanā kāmabhogino
ārādhakā upāsikā ca gihī odātavasanā sabrahmacāriniyo
ārādhikā upāsikā ca gihī odātavasanā kāmabhoginiyo ārādhikā
evamidaṁ brahmacariyaṁ paripūraṁ tenaṅgena.
<p n="259"/>Seyyathāpi bho gotama gaṅgā nadī samuddaninnā
samuddapoṇā samuddapabbhārā samuddaṁ āhacca tiṭṭhati evamevāyaṁ
bhoto gotamassa parisā sagahaṭṭhapabbajitā nibbānaninnā nibbānapoṇā
nibbānapabbhārā nibbānaṁ āhacca tiṭṭhati. Abhikkantaṁ
bho gotama abhikkantaṁ bho gotama seyyathāpi <note n="3">Yu. bho gotama.</note> nikkujjitaṁ vā
<pb n="2.257"/>
Ukkujjeyya paṭicchannaṁ vā vivareyya mūḷhassa vā maggaṁ ācikkheyya
andhakāre vā telapajjotaṁ dhāreyya cakkhumanto rūpāni dakkhantīti
evameva bhotā gotamena anekapariyāyena dhammo pakāsito <pb ed="P" n="1.494" set="M"/>esāhaṁ
bhavantaṁ gotamaṁ saraṇaṁ gacchāmi dhammañca bhikkhusaṅghañca labheyyāhaṁ
bhoto gotamassa santike pabbajjaṁ labheyyaṁ upasampadanti. Yo
kho vaccha aññatitthiyapubbo imasmiṁ dhammavinaye ākaṅkhati pabbajjaṁ
ākaṅkhati upasampadaṁ so cattāro māse parivasati catunnaṁ
māsānaṁ accayena āraddhacittā bhikkhū pabbājenti upasampādenti
bhikkhubhāvāya apica khvettha <note n="1">Ma. mettha.</note> puggalavemattatā viditāti. Sace
bhante aññatitthiyapubbā imasmiṁ dhammavinaye ākaṅkhantā pabbajjaṁ
ākaṅkhantā upasampadaṁ cattāro māse parivasanti catunnaṁ māsānaṁ
accayena āraddhacittā bhikkhū pabbājenti upasampādenti bhikkhubhāvāya
ahaṁ cattāri vassāni parivasissāmi <note n="2">Yu. maṁ.</note> catunnaṁ vassānaṁ
accayena āraddhacittā bhikkhū pabbājentu upasampādentu bhikkhubhāvāyāti.
Alattha kho vacchagotto paribbājako bhagavato
santike pabbajjaṁ alattha upasampadaṁ.
<p n="260"/>Acirūpasampanno kho panāyasmā vacchagotto addhamāsūpasampanno
yena bhagavā tenupasaṅkami upasaṅkamitvā bhagavantaṁ
abhivādetvā ekamantaṁ nisīdi. Ekamantaṁ nisinno kho āyasmā
vacchagotto bhagavantaṁ etadavoca yāvatakaṁ bhante sekhena ñāṇena
<pb n="2.258"/>
Sekhāya vijjāya pattabbaṁ anuppattaṁ <note n="1">Ma. taṁ</note> mayā uttariṁ <note n="2">Po. Ma. uttariṁ ca.</note> me bhagavā
dhammaṁ desetūti. Tenahi tvaṁ vaccha dve dhamme uttariṁ bhāvehi
samathañca <note n="3">Ma. samādhiñca.</note> vipassanañca ime kho te vaccha dve dhammā uttariṁ
bhāvitā samatho ca vipassanā ca anekadhātupaṭivedhāya saṁvattissanti.
<p n="261"/>So tvaṁ vaccha yāvadeva ākaṅkhissasi anekavihitaṁ
iddhividhaṁ paccanubhaveyyaṁ ekopi hutvā bahudhāpi assaṁ bahudhāpi
hutvā eko assaṁ āvibhāvaṁ tirobhāvaṁ tirokuḍḍaṁ tiropākāraṁ
tiropabbataṁ asajjamāno gaccheyyaṁ seyyathāpi ākāse paṭhaviyaṁpi
ummujjanimmujjaṁ kareyyaṁ seyyathāpi udake udakepi abhijjamāne
gaccheyyaṁ seyyathāpi paṭhaviyaṁ ākāsepi pallaṅkena saṅkameyyaṁ <note n="4">Ma. kameyyaṁ.  Po. caṅkameyyaṁ.</note>
seyyathāpi pakkhī sakuṇo imepi candimasuriye evaṁmahiddhike
evaṁmahānubhāve pāṇinā parimaseyyaṁ <note n="5">Ma. parāmaseyyaṁ.</note> parimajjeyyaṁ yāva
brahmalokāpi kāyena saṁvatteyyanti. Tatra tatreva sakkhibhabbataṁ
pāpuṇissasi <pb ed="P" n="1.495" set="M"/>sati sati āyatane.
<p n="262"/>So tvaṁ vaccha yāvadeva ākaṅkhissasi dibbāya
sotadhātuyā visuddhāya atikkantamānusakāya <note n="6">Po. ..ṃānusikāya. </note> ubho sadde suṇeyyaṁ
seyyathīdaṁ <note n="7">Ma. ayaṁ pāṭho na dissati.</note> dibabe ca mānusake <note n="8">Ma. mānuse.</note> ca ye dūre santike cāti.
Tatra tatreva sakkhibhabbataṁ pāpuṇissasi sati sati āyatane.
<p n="263"/>So tvaṁ vaccha yāvadeva ākaṅkhissasi parasattānaṁ
parapuggalānaṁ cetasā ceto paricca pajāneyyaṁ sarāgaṁ vā cittaṁ
<pb n="2.259"/>
Sarāgaṁ cittanti pajāneyyaṁ vītarāgaṁ vā cittaṁ vītarāgaṁ cittanti
pajāneyyaṁ sadosaṁ vā cittaṁ sadosaṁ cittanti pajāneyyaṁ vītadosaṁ
vā cittaṁ vītadosaṁ cittanti pajāneyyaṁ samohaṁ vā
cittaṁ samohaṁ cittanti pajāneyyaṁ vītamohaṁ vā cittaṁ vītamohaṁ
cittanti pajāneyyaṁ saṅkhittaṁ vā cittaṁ saṅkhittaṁ cittanti
pajāneyyaṁ vikkhittaṁ vā cittaṁ vikkhittaṁ cittanti pajāneyyaṁ
mahaggataṁ vā cittaṁ mahaggataṁ cittanti pajāneyyaṁ amahaggataṁ
vā cittaṁ amahaggataṁ cittanti pajāneyyaṁ sauttaraṁ vā cittaṁ
sauttaraṁ cittanti pajāneyyaṁ anuttaraṁ vā cittaṁ anuttaraṁ
cittanti pajāneyyaṁ samāhitaṁ vā cittaṁ samāhitaṁ cittanti
pajāneyyaṁ asamāhitaṁ vā cittaṁ asamāhitaṁ cittanti pajāneyyaṁ
vimuttaṁ vā cittaṁ vimuttaṁ cittanti pajāneyyaṁ avimuttaṁ vā
cittaṁ avimuttaṁ cittanti pajāneyyanti. Tatra tatreva sakkhibhabbataṁ
pāpuṇissasi sati sati āyatane.
<p n="264"/>So tvaṁ vaccha yāvadeva ākaṅkhissasi anekavihitaṁ
pubbenivāsaṁ anussareyyaṁ seyyathīdaṁ ekampi jātiṁ dvepi jātiyo
tissopi jātiyo catassopi jātiyo pañcapi jātiyo dasapi jātiyo
vīsampi jātiyo tiṁsampi jātiyo cattāḷīsampi jātiyo paññāsampi
jātiyo jātisatampi <note n="1">Ma. satampi jātiyo sahassampi jātiyo satasahassampi jātiyo.</note> jātisahassampi jātisatasahassampi anekepi
saṁvaṭṭakappe anekepi vivaṭṭakappe anekepi saṁvaṭṭavivaṭṭakappe
<pb n="2.260"/>
Amutrāsiṁ evaṁnāmo evaṁgotto evaṁvaṇṇo evamāhāro evaṁ
sukhadukkhapaṭisaṁvedī evamāyupariyanto so tato cuto amutra
udapādiṁ tatrāpāsiṁ evaṁnāmo evaṁgotto evaṁvaṇṇo evamāhāro
evaṁ sukhadukkhapaṭisaṁvedī evamāyupariyanto so tato cuto
idhūpapannoti iti sākāraṁ sauddesaṁ anekavihitaṁ pubbenivāsaṁ
anussareyyanti. <pb ed="P" n="1.496" set="M"/>Tatra tatreva sakkhibhabbataṁ pāpuṇissasi sati
sati āyatane.
<p n="265"/>So tvaṁ vaccha yāvadeva ākaṅkhissasi dibbena cakkhunā
visuddhena atikkantamānusakena satte passeyyaṁ cavamāne upapajjamāne
hīne paṇīte suvaṇṇe dubbaṇṇe sugate duggate
yathākammūpage satte pajāneyyaṁ ime vata bhonto sattā kāyaduccaritena
samannāgatā vacīduccaritena samannāgatā manoduccaritena
samannāgatā ariyānaṁ upavādakā micchādiṭṭhikā micchādiṭṭhikammasamādānā
te kāyassa bhedā parammaraṇā apāyaṁ duggatiṁ vinipātaṁ
nirayaṁ upapannā ime vā pana bhonto sattā kāyasucaritena
samannāgatā vacīsucaritena samannāgatā manosucaritena samannāgatā
ariyānaṁ anupavādakā sammādiṭṭhikā sammādiṭṭhikammasamādānā te
kāyassa bhedā parammaraṇā sugatiṁ saggaṁ lokaṁ upapannāti. Iti
dibbena cakkhunā visuddhena atikkantamānusakena satte passeyyaṁ
cavamāne upapajjamāne hīne paṇīte suvaṇṇe dubbaṇṇe sugate
<pb n="2.261"/>
Duggate yathākammūpage satte pajāneyyanti. Tatra tatreva
sakkhibhabbataṁ pāpuṇissasi sati sati āyatane.
<p n="266"/>So tvaṁ vaccha yāvadeva ākaṅkhissasi āsavānaṁ khayā
anāsavaṁ cetovimuttiṁ paññāvimuttiṁ diṭṭheva dhamme sayaṁ abhiññā
sacchikatvā upasampajja vihareyyanti. Tatra tatreva sakkhibhabbataṁ
pāpuṇissasi sati sati āyataneti.
<p n="267"/>Atha kho āyasmā vacchagotto bhagavato bhāsitaṁ
abhinanditvā anumoditvā uṭṭhāyāsanā bhagavantaṁ abhivādetvā
padakkhiṇaṁ katvā pakkāmi. Atha kho āyasmā vacchagotto eko
vūpakaṭṭho appamatto ātāpī pahitatto viharanto nacirasseva
yassatthāya kulaputtā sammadeva agārasmā anagāriyaṁ pabbajanti
tadanuttaraṁ brahmacariyapariyosānaṁ diṭṭheva dhamme sayaṁ abhiññā
sacchikatvā upasampajja vihāsi khīṇā jāti vusitaṁ brahmacariyaṁ
kataṁ karaṇīyaṁ nāparaṁ itthattāyāti abbhaññāsi. Aññataro kho
panāyasmā vacchagotto arahataṁ ahosi.
<p n="268"/>Tena kho pana samayena sambahulā bhikkhū bhagavantaṁ
dassanāya gacchanti. Addasā kho <pb ed="P" n="1.497" set="M"/>āyasmā vacchagotto te
bhikkhū dūratova gacchante <note n="1">Ma. āgacchante.</note> disvāna yena te bhikkhū tenupasaṅkami
upasaṅkamitvā te bhikkhū etadavoca handa kahaṁ pana tumhe
āyasmanto gacchathāti. Bhagavantaṁ kho mayaṁ āvuso dassanāya
<pb n="2.262"/>
Gacchāmāti. Tenahāyasmanto mama vacanena bhagavato pāde sirasā
vandatha vacchagotto <note n="1">Ma. vacchagotto ... vandatīti ime pāṭhā na dissanti.</note> bhante bhikkhu bhagavato pāde sirasā vandati
evañca vadeti <note n="2">Ma. vadetha. </note> pariciṇṇo me bhagavā pariciṇṇo me sugatoti.
Evamāvusoti kho te bhikkhū āyasmato vacchagottassa paccassosuṁ.
Atha kho te bhikkhū yena bhagavā tenupasaṅkamiṁsu upasaṅkamitvā
bhagavantaṁ abhivādetvā <note n="3">Ma. abhivādetvā ... te bhikkhūti ime pāṭhā na dissanti.</note> ekamantaṁ nisīdiṁsu. Ekamantaṁ nisinnā kho
te bhikkhū bhagavantaṁ etadavocuṁ āyasmā bhante vacchagotto
bhagavato pāde sirasā vandati evañca vadeti pariciṇṇo me
bhagavā pariciṇṇo me sugatoti. Pubbeva me <note n="4">Ma. mayā. </note> bhikkhave vacchagotto <note n="5">Ma. vacchagottassa bhikkhuno.</note>
bhikkhu cetasā ceto paricca vidito tevijjo vacchagotto bhikkhu
mahiddhiko mahānubhāvoti. Devatāpi me etamatthaṁ ārocesuṁ
tevijjo bhante vacchagotto bhikkhu mahiddhiko mahānubhāvoti.
Idamavoca bhagavā attamanā te bhikkhū bhagavato bhāsitaṁ
abhinandunti.
Mahāvacchagottasuttaṁ niṭṭhitaṁ tatiyaṁ.
</xml>