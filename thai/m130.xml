<xml src="m130.xml">
<pgroup id="m130"/>
<readunit id="m130">10. devadūtasuttaṃ</readunit>
<pb n="3.334"/>
Devadūtasuttaṁ
<p n="504"/>Evamme sutaṁ ekaṁ samayaṁ bhagavā sāvatthiyaṁ viharati
jetavane anāthapiṇḍikassa ārāme. Tatra kho bhagavā bhikkhū
āmantesi bhikkhavoti. Bhadanteti te bhikkhū bhagavato paccassosuṁ.
<p n="505"/>Bhagavā etadavoca seyyathāpi bhikkhave dve agārā
sadvārā. Tatra cakkhumā puriso majjhe ṭhito passeyya manusse
gehaṁ pavisantepi nikkhamantepi anusañcarantepi <note n="1">Ma. anucaṅkamantepi.</note> anuvicarantepi evameva
kho ahaṁ bhikkhave dibbena cakkhunā visuddhena atikkantamānusakena
satte passāmi cavamāne upapajjamāne hīne paṇīte suvaṇṇe
dubbaṇṇe sugate duggate yathākammūpage satte pajānāmi ime
vata bhonto sattā <pb ed="P" n="3.179" set="M"/>kāyasucaritena samannāgatā vacīsucaritena samannāgatā
manosucaritena samannāgatā ariyānaṁ anupavādakā sammādiṭṭhikā
sammādiṭṭhikammasamādānā te kāyassa bhedā parammaraṇā sugatiṁ
saggaṁ lokaṁ upapannā ime vā pana bhonto sattā kāyasucaritena
samannāgatā vacīsucaritena samannāgatā manosucaritena samannāgatā
ariyānaṁ anupavādakā sammādiṭṭhikā sammādiṭṭhikammasamādānā te
kāyassa bhedā parammaraṇā manussesu uppannā ime vata bhonto
sattā kāyaduccaritena samannāgatā vacīduccaritena samannāgatā
manoduccaritena samannāgatā ariyānaṁ upavādakā micchādiṭṭhikā
<pb n="3.335"/>
Micchādiṭṭhikammasamādānā te kāyassa bhedā parammaraṇā pittivisayaṁ
upapannā ime vā pana bhonto sattā kāyaduccaritena
samannāgatā vacīduccaritena samannāgatā manoduccaritena samannāgatā
ariyānaṁ upavādakā micchādiṭṭhikā micchādiṭṭhikammasamādānā te
kāyassa bhedā parammaraṇā tiracchānayoniṁ upapannā ime vā
pana bhonto sattā kāyaduccaritena samannāgatā vacīduccaritena
samannāgatā manoduccaritena samannāgatā ariyānaṁ upavādakā
micchādiṭṭhikā micchādiṭṭhikammasamādānā te kāyassa bhedā
parammaraṇā apāyaṁ duggatiṁ vinipātaṁ nirayaṁ upapannāti.
<p n="506"/>Tamenaṁ bhikkhave nirayapālā nānābāhāsu gahetvā
yamassa rañño dassenti ayaṁ deva puriso ametteyyo asāmañño
abrahmañño na kule jeṭṭhāpacāyī imassa devo daṇḍaṁ
paṇetūti.
<p n="507"/>Tamenaṁ bhikkhave yamo rājā paṭhamaṁ devadūtaṁ samanuyuñjati
samanuggāhati samanubhāsati ambho purisa na tvaṁ addasa manussesu
paṭhamaṁ devadūtaṁ pātubhūtanti. So evamāha nāddasaṁ bhanteti.
Tamenaṁ bhikkhave yamo rājā evamāha ambho purisa na tvaṁ addasa
manussesu daharaṁ kumāraṁ mandaṁ uttānaseyyakaṁ sake muttakarīse palipannaṁ
semānanti. So evamāha addasaṁ bhanteti. Tamenaṁ bhikkhave
yamo rājā evamāha ambho purisa tassa te viññussa sato
<pb n="3.336"/>
Mahallakassa na etadahosi ahampi khomhi jātidhammo jātiṁ anatīto
handāhaṁ kalyāṇaṁ karomi kāyena vācāya manasāti. So evamāha
nāsakkhissaṁ bhante pamādassaṁ bhanteti. Tamenaṁ bhikkhave yamo rājā
evamāha ambho purisa pamādavatāya na kalyāṇamakāsi kāyena
vācāya manasā taggha tvaṁ ambho purisa tathā karissanti yathātaṁ
pamattaṁ taṁ <pb ed="P" n="3.180" set="M"/>kho pana te etaṁ pāpakammaṁ neva mātarā kataṁ
na pitarā kataṁ na bhātarā kataṁ na bhaginiyā kataṁ na mittāmaccehi
kataṁ na ñātisālohitehi kataṁ na samaṇabrāhmaṇehi kataṁ
na devatāhi kataṁ tayāvetaṁ pāpakammaṁ kataṁ tvaññevetassa vipākaṁ
paṭisaṁvedissasīti.
<p n="508"/>Tamenaṁ bhikkhave yamo rājā paṭhamaṁ devadūtaṁ samanuyuñjitvā
samanuggāhitvā samanubhāsitvā dutiyaṁ devadūtaṁ samanuyuñjati samanuggāhati
samanubhāsati ambho purisa na tvaṁ addasa manussesu dutiyaṁ devadūtaṁ
pātubhūtanti. So evamāha nāddasaṁ bhanteti. Tamenaṁ bhikkhave
yamo rājā evamāha ambho purisa na tvaṁ addasa manussesu
itthiṁ vā purisaṁ vā asītikaṁ vā navutikaṁ vā vassasatikaṁ vā jātiyā
jiṇṇaṁ gopānasivaṅkaṁ bhoggaṁ daṇḍaparāyanaṁ pavedhamānaṁ gacchantaṁ
āturaṁ gatayobbanaṁ khaṇḍadantaṁ palitakesaṁ vilūnaṁ khalitaṁsiraṁ valīnaṁ
tilakāhatagattanti. So evamāha addasaṁ bhanteti. Tamenaṁ
bhikkhave yamo rājā evamāha ambho purisa tassa te viññussa
<pb n="3.337"/>
Sato mahallakassa na etadahosi ahampi khomhi jarādhammo jaraṁ
anatīto handāhaṁ kalyāṇaṁ karomi kāyena vācāya manasāti.
So evamāha nāsakkhissaṁ bhante pamādassaṁ bhanteti. Tamenaṁ
bhikkhave yamo rājā evamāha ambho purisa pamādavatāya na
kalyāṇamakāsi kāyena vācāya manasā taggha tvaṁ ambho purisa
tathā karissanti yathātaṁ pamattaṁ taṁ kho pana te etaṁ pāpakammaṁ
neva mātarā kataṁ na pitarā kataṁ na bhātarā kataṁ na bhaginiyā kataṁ na
mittāmaccehi kataṁ na ñātisālohitehi kataṁ na samaṇabrāhmaṇehi
kataṁ na devatāhi kataṁ tayāvetaṁ pāpakammaṁ kataṁ tvaññevetassa
vipākaṁ paṭisaṁvedissasīti.
<p n="509"/>Tamenaṁ bhikkhave yamo rājā dutiyaṁ devadūtaṁ samanuyuñjitvā
samanuggāhitvā samanubhāsitvā <pb ed="P" n="3.181" set="M"/>tatiyaṁ devadūtaṁ samanuyuñjati
samanuggāhati samanubhāsati ambho purisa na tvaṁ addasa manussesu
tatiyaṁ devadūtaṁ pātubhūtanti. So evamāha nāddasaṁ bhanteti.
Tamenaṁ bhikkhave yamo rājā evamāha ambho purisa na tvaṁ
addasa manussesu itthiṁ vā purisaṁ vā ābādhikaṁ dukkhitaṁ bāḷhagilānaṁ
sake muttakarīse palipannaṁ semānaṁ aññehi vuṭṭhāpiyamānaṁ
aññehi pavesiyamānanti <note n="1">Ma. Yu. saṁvesiyamānaṁ.</note>. So evamāha addasaṁ bhanteti.
Tamenaṁ bhikkhave yamo rājā evamāha ambho purisa tassa te
viññussa sato mahallakassa na etadahosi ahampi khomhi byādhidhammo
<pb n="3.338"/>
Byādhiṁ anatīto handāhaṁ kalyāṇaṁ karomi kāyena vācāya
manasāti. So evamāha nāsakkhissaṁ bhante pamādassaṁ bhanteti.
Tamenaṁ bhikkhave yamo rājā evamāha ambho purisa pamādavatāya
na kalyāṇamakāsi kāyena vācāya manasā taggha tvaṁ ambho
purisa tathā karissanti yathātaṁ pamattaṁ taṁ kho pana te etaṁ
pāpakammaṁ neva mātarā kataṁ na pitarā kataṁ na bhātarā kataṁ na
bhaginiyā kataṁ na mittāmaccehi kataṁ na ñātisālohitehi kataṁ na
samaṇabrāhmaṇehi kataṁ na devatāhi kataṁ tayāvetaṁ pāpakammaṁ
kataṁ tvaññevetassa vipākaṁ paṭisaṁvedissasīti.
<p n="510"/>Tamenaṁ bhikkhave yamo rājā tatiyaṁ devadūtaṁ samanuyuñjitvā
samanuggāhitvā samanubhāsitvā catutthaṁ devadūtaṁ samanuyuñjati
samanuggāhati samanubhāsati ambho purisa na tvaṁ addasa manussesu
catutthaṁ devadūtaṁ pātubhūtanti. So evamāha nāddasaṁ bhanteti.
Tamenaṁ bhikkhave yamo rājā evamāha ambho purisa na tvaṁ
addasa manussesu rājāno coraṁ āgucāriṁ gahetvā vividhā kammakāraṇā
kārente kasāhipi tāḷente vettehipi tāḷente addhadaṇḍakehipi
tāḷente hatthampi chindante pādampi chindante hatthapādampi
chindante kaṇṇampi chindante nāsampi chindante kaṇṇanāsampi
chindante bilaṅgathālikampi karonte saṅkhamuṇḍikampi karonte
rāhumukhampi karonte jotimālikampi karonte hatthapajjotikampi
<pb n="3.339"/>
Karonte erakavattikampi karonte cīrakavāsikampi karonte eṇeyyakampi
karonte baḷisamaṁsikampi karonte kahāpaṇakampi karonte
khārāpatacchikampi karonte palīghaparivattikampi karonte palālapīṭhakampi
karonte tattenapi telena osiñcante sunakhehipi khādāpente
jīvantampi sūle uttāsente asināpi sīsaṁ chindanteti.
So evamāha addasaṁ bhanteti. Tamenaṁ bhikkhave yamo rājā
evamāha ambho purisa tassa te viññussa sato mahallakassa
na etadahosi ye kira bho pāpakāni kammāni <pb ed="P" n="3.182" set="M"/>karonti te diṭṭheva
dhamme evarūpā vividhā kammakāraṇā karīyanti kimaṅgaṁ pana parattha
handāhaṁ kalyāṇaṁ karomi kāyena vācāya manasāti. So evamāha
nāsakkhissaṁ bhante pamādassaṁ bhanteti. Tamenaṁ bhikkhave yamo
rājā evamāha ambho purisa pamādavatāya na kalyāṇamakāsi
kāyena vācāya manasā taggha tvaṁ ambho purisa tathā karissanti
yathātaṁ pamattaṁ taṁ kho pana te etaṁ pāpakammaṁ neva mātarā
kataṁ na pitarā kataṁ na bhātarā kataṁ na bhaginiyā kataṁ na mittāmaccehi
kataṁ na ñātisālohitehi kataṁ na samaṇabrāhmaṇehi kataṁ na
devatāhi kataṁ tayāvetaṁ pāpakammaṁ kataṁ tvaññevetassa vipākaṁ
paṭisaṁvedissasīti.
<p n="511"/>Tamenaṁ bhikkhave yamo rājā catutthaṁ devadūtaṁ samanuyuñjitvā
samanubhāsitvā samanuggāhitvā pañcamaṁ devadūtaṁ samanuyuñjati
<pb n="3.340"/>
Samanuggāhati samanubhāsati ambho purisa na tvaṁ addasa
manussesu pañcamaṁ devadūtaṁ pātubhūtanti. So evamāha nāddasaṁ
bhanteti. Tamenaṁ bhikkhave yamo rājā evamāha ambho purisa
na tvaṁ addasa manussesu itthiṁ vā purisaṁ vā ekāhamataṁ vā
dvīhamataṁ vā tīhamataṁ vā uddhumātakaṁ vinīlakaṁ vipubbakajātanti.
So evamāha addasaṁ bhanteti. Tamenaṁ bhikkhave yamo rājā
evamāha ambho purisa tassa te viññussa sato mahallakassa
na etadahosi ahampi khomhi maraṇadhammo maraṇaṁ anatīto handāhaṁ
kalyāṇaṁ karomi kāyena vācāya manasāti. So evamāha nāsakkhissaṁ
bhante pamādassaṁ bhanteti. Tamenaṁ bhikkhave yamo rājā evamāha
ambho purisa pamādavatāya na kalyāṇamakāsi kāyena vācāya manasā
taggha tvaṁ ambho purisa tathā karissanti yathātaṁ pamattaṁ taṁ kho
pana te etaṁ pāpakammaṁ neva mātarā kataṁ na pitarā kataṁ na
bhātarā kataṁ na bhaginiyā kataṁ na mittāmaccehi kataṁ na ñātisālohitehi
kataṁ na samaṇabrāhmaṇehi kataṁ na devatāhi kataṁ
tayāvetaṁ pāpakammaṁ kataṁ tvaññevetassa vipākaṁ paṭisaṁvedissasīti.
Tamenaṁ bhikkhave yamo rājā pañcamaṁ devadūtaṁ samanuyuñjitvā
samanuggāhitvā samanubhāsitvā tuṇhī hoti.
<p n="512"/>Tamenaṁ bhikkhave nirayapālā pañcavidhabandhanaṁ nāma kammakaraṇaṁ
karonti tattaṁ ayokhīlaṁ hatthe gamenti tattaṁ ayokhīlaṁ
<pb n="3.341"/>
Dutiye hatthe gamenti tattaṁ ayokhīlaṁ pāde gamenti tattaṁ ayokhīlaṁ
dutiye pāde gamenti tattaṁ ayokhīlaṁ majjhe urasmiṁ gamenti.
So tattha dukkhā tippā kaṭukā vedanā vedeti na ca tāva
kālaṁ karoti yāva na taṁ pāpakammaṁ byantīhoti.
<p n="513"/>Tamenaṁ bhikkhave nirayapālā saṁvesitvā kuṭhārīhi tacchanti.
Tamenaṁ bhikkhave nirayapālā uddhaṁpādaṁ adhosiraṁ gahetvā vāsīhi
tacchanti. Tamenaṁ bhikkhave nirayapālā rathe yojetvā tattāya
bhūmiyā ādittāya sampajjalitāya sañjotibhūtāya sārentipi
paccāsārentipi. Tamenaṁ bhikkhave nirayapālā mahantaṁ aṅgārapabbataṁ
ādittaṁ sampajjalitaṁ sañjotibhūtaṁ āropentipi oropentipi.
Tametaṁ bhikkhave nirayapālā uddhaṁpādaṁ adhosiraṁ gahetvā tattāya
lohakumbhiyā pakkhipanti ādittāya sampajjalitāya sañjotibhūtāya.
So tattha pheṇuddehakaṁ paccati. So tattha pheṇuddehakaṁ paccamāno
sakimpi uddhaṁ gacchati sakimpi adho gacchati sakimpi tiriyaṁ gacchati.
So tattha dukkhā tippā kaṭukā vedanā vedeti na ca tāva
kālaṁ karoti yāva na taṁ pāpakammaṁ byantīhoti.
<p n="514"/>Tamenaṁ bhikkhave nirayapālā mahāniraye pakkhipanti. So
kho pana bhikkhave mahānirayo catukkaṇṇo catudvāro vibhatto bhāgaso
mito ayopākārapariyanto ayasā paṭikkujjito. Tassa <note n="1">aññattha tattā ayomayātipi dissati.</note> ayomayā
bhūmi jalitā tejasā yuttā samantā yojanasataṁ pharitvā tiṭṭhati
<pb n="3.342"/>
Sabbadā. Tassa kho pana bhikkhave mahānirayassa puratthimāya bhittiyā
acci uṭṭhahitvā pacchimāya bhittiyā <pb ed="P" n="3.184" set="M"/>paṭihaññati. Pacchimāya
bhittiyā acci uṭṭhahitvā puratthimāya bhittiyā paṭihaññati.
Uttarāya bhittiyā acci uṭṭhahitvā dakkhiṇāya bhittiyā
paṭihaññati. Dakkhiṇāya bhittiyā acci uṭṭhahitvā uttarāya bhittiyā
paṭihaññati. Heṭṭhā acci uṭṭhahitvā upari paṭihaññati uparito
acci uṭṭhahitvā heṭṭhā paṭihaññati. So tattha dukkhā tippā
kaṭukā vedanā vedeti na ca tāva kālaṁ karoti yāva na taṁ
pāpakammaṁ byantīhoti.
<p n="515"/>Hoti kho so bhikkhave samayo yaṁ kadāci karahaci dīghassa
addhuno accayena tassa mahānirayassa puratthimadvāraṁ apāpurīyati.
So tattha sīghena javena dhāvati. Tassa sīghena javena dhāvato
chavimpi ḍayhati cammampi ḍayhati maṁsampi ḍayhati nahārumpi ḍayhati
aṭṭhīnipi sampadhūmāyanti ubbhataṁ tādisameva hoti. Yato ca kho
so bhikkhave bahusampatto hoti atha taṁ dvāraṁ pithīyati. So
tattha dukkhā tippā kaṭukā vedanā vedeti na ca tāva kālaṁ
karoti yāva na taṁ pāpakammaṁ byantīhoti.
<p n="516"/>Hoti kho so bhikkhave samayo yaṁ kadāci karahaci
dīghassa addhuno accayena tassa mahānirayassa pacchimadvāraṁ
apāpurīyati .pe. Uttaradvāraṁ apāpurīyati .pe. Dakkhiṇadvāraṁ
<pb n="3.343"/>
Apāpurīyati. So tattha sīghena javena dhāvati. Tassa sīghena
javena dhāvato chavimpi ḍayhati cammampi ḍayhati maṁsampi ḍayhati
nahārumpi ḍayhati aṭṭhīnipi sampadhūmāyanti ubbhataṁ tādisameva hoti.
Yato ca kho so bhikkhave bahusampatto hoti atha taṁ dvāraṁ
pithīyati. So tattha dukkhā tippā kaṭukā vedanā vedeti na
ca tāva kālaṁ karoti yāva na taṁ pāpakammaṁ byantīhoti.
<p n="517"/>Hoti kho so bhikkhave samayo yaṁ kadāci karahaci
dīghassa addhuno accayena tassa mahānirayassa puratthimadvāraṁ
apāpurīyati. So tattha sīghena javena dhāvati. Tassa sīghena javena
dhāvato chavimpi ḍayhati cammampi ḍayhati maṁsampi ḍayhati nahārumpi
ḍayhati aṭṭhīnipi sampadhūmāyanti ubbhataṁ tādisameva hoti.
So <pb ed="P" n="3.185" set="M"/>tena dvārena nikkhamati. Tassa kho pana bhikkhave mahānirayassa
samanantarāsahitameva mahanto gūthanirayo. So tattha
patati. Tasmiṁ kho pana bhikkhave gūthaniraye sūcimukhā pāṇā chaviṁ
chindanti chaviṁ chetvā cammaṁ chindanti cammaṁ chetvā maṁsaṁ chindanti
maṁsaṁ chetvā nahāruṁ chindanti nahāruṁ chetvā aṭṭhiṁ chindanti aṭṭhiṁ
chetvā aṭṭhimiñjaṁ khādanti. So tattha dukkhā tippā kaṭukā
vedanā vedeti na ca tāva kālaṁ karoti yāva na taṁ pāpakammaṁ
byantīhoti.
<p n="518"/>Tassa kho pana bhikkhave gūthanirayassa samanantarāsahitameva
<pb n="3.344"/>
Mahanto kukkulanirayo. So tattha patati. So tattha dukkhā
tippā kaṭukā vedanā vedeti na ca tāva kālaṁ karoti yāva
na taṁ pāpakammaṁ byantīhoti.
<p n="519"/>Tassa kho pana bhikkhave kukkulanirayassa samanantarāsahitameva
mahantaṁ simbalivanaṁ uccaṁ <note n="1">Po. Ma. Yu. uddhaṁ.</note> yojanasamuggataṁ soḷasaṅgulikaṇṭakaṁ <note n="2">Ma. Yu. soḷasaṅgulakaṇṭakaṁ.</note> ādittaṁ
sampajjalitaṁ sañjotibhūtaṁ. Taṁ tattha āropentipi oropentipi.
So tattha dukkhā tippā kaṭukā vedanā vedeti na ca
tāva kālaṁ karoti yāva na taṁ pāpakammaṁ byantīhoti.
<p n="520"/>Tassa kho pana bhikkhave simbalivanassa samanantarāsahitameva
mahantaṁ asipattavanaṁ. So tattha pavisati. Tassa vāteritāni
pattāni hatthampi chindanti pādampi chindanti hatthapādampi chindanti
kaṇṇampi chindanti nāsampi chindanti kaṇṇanāsampi chindanti.
So tattha dukkhā tippā kaṭukā vedanā vedeti na ca tāva
kālaṁ karoti yāva na taṁ pāpakammaṁ byantīhoti.
<p n="521"/>Tassa kho pana bhikkhave asipattavanassa samanantarāsahitameva
mahatī khārodakā nadī. So tattha patati. So tattha
anusotampi vuyhati paṭisotampi vuyhati anusotapaṭisotampi vuyhati.
So tattha dukkhā tippā kaṭukā vedanā vedeti na ca tāva
kālaṁ karoti yāva na taṁ pāpakammaṁ <pb ed="P" n="3.186" set="M"/>byantīhoti.
<p n="522"/>Tamenaṁ bhikkhave nirayapālā baḷisena uddharitvā thale
<pb n="3.345"/>
Patiṭṭhāpetvā evamāhaṁsu ambho purisa kiṁ icchasīti. So
evamāha jighacchitosmi bhanteti. Tamenaṁ bhikkhave nirayapālā
tattena ayosaṅkunā mukhaṁ vivaritvā ādittena sampajjalitena
sañjotibhūtena tattaṁ lohaguḷaṁ mukhe pakkhipanti ādittaṁ sampajjalitaṁ
sañjotibhūtaṁ. So tassa oṭṭhampi ḍayhati mukhampi ḍayhati
kaṇṭhampi ḍayhati udarampi ḍayhati antampi antaguṇampi ādāya
adhobhāgā nikkhamati. So tattha dukkhā tippā kaṭukā vedanā
vedeti na ca tāva kālaṁ karoti yāva na taṁ pāpakammaṁ
byantīhoti.
<p n="523"/>Tamenaṁ bhikkhave nirayapālā evamāhaṁsu ambho purisa
kiṁ icchasīti. So evamāha pipāsitosmi bhanteti. Tamenaṁ
bhikkhave nirayapālā tattena ayosaṅkunā mukhaṁ vivaritvā ādittena
sampajjalitena sañjotibhūtena tattaṁ tambalohaṁ mukhe āsiñcanti
ādittaṁ sampajjalitaṁ sañjotibhūtaṁ. Taṁ tassa oṭṭhampi ḍayhati
mukhampi ḍayhati kaṇṭhampi ḍayhati udarampi ḍayhati antampi antaguṇampi
ādāya adhobhāgā nikkhamati. So tattha dukkhā tippā
kaṭukā vedanā vedeti na ca tāva kālaṁ karoti yāva na taṁ
pāpakammaṁ byantīhoti. Tamenaṁ bhikkhave nirayapālā puna mahāniraye
pakkhipanti.
<p n="524"/>Bhūtapubbaṁ bhikkhave yamassa rañño etadahosi ye
<pb n="3.346"/>
Kira bho loke pāpakāni kammāni karonti te evarūpā vividhā
kammakāraṇā kāriyanti aho vatāhaṁ manussattaṁ labheyyaṁ tathāgato
ca loke uppajjeyya arahaṁ sammāsambuddho tañcāhaṁ bhagavantaṁ
payirupāseyyaṁ so ca me bhagavā dhammaṁ deseyya tassa cāhaṁ
bhagavato dhammaṁ ājāneyyanti. Taṁ kho panāhaṁ bhikkhave nāññassa
kassaci samaṇassa vā brāhmaṇassa vā sutvā vadāmi apica kho
yadeva <pb ed="P" n="3.187" set="M"/>me sāmaṁ ñātaṁ sāmaṁ diṭṭhaṁ sāmaṁ viditaṁ tadevāhaṁ vadāmīti.
<p n="525"/>Idamavoca bhagavā idaṁ vatvāna sugato athāparaṁ
etadavoca satthā
coditā devadūtehi ye pamajjanti māṇavā
te dīgharattaṁ socanti hīnakāyūpagā narā
ye ca kho devadūtehi santo sappurisā idha
coditā nappamajjanti ariyadhamme kudācanaṁ
upādāne bhayaṁ disvā jātimaraṇasambhave
anupādā vimuccanti jātimaraṇasaṅkhaye
te khemappattā sukhino diṭṭhadhammābhinibbutā
sabbaverabhayātītā sabbadukkhaṁ upaccagunti.
Devadūtasuttaṁ niṭṭhitaṁ dasamaṁ.
Suññatavaggo tatiyo.
<pb n="3.347"/>
Tassuddānaṁ
anuttaro suññatabbhūtadhammo
bakkulavīravaro mahināmo
anuruddhakilesampajjahantā
paṇḍitabhūmi devadūto.
<p rend="subhead" check="nosid">4, vibhaṅgavaggo</p>
</xml>