<xml src="m32.xml">
<pgroup id="m32"/>
<readunit id="m32">2. mahāgosiṅgasuttaṃ</readunit>
<pb n="1.397"/>
Mahāgosiṅgasālasuttaṁ <pb ed="P" n="1.212" set="M"/>
<p n="369"/>Evamme sutaṁ ekaṁ samayaṁ bhagavā gosiṅgasālavanadāye
viharati sambahulehi abhiññātehi abhiññātehi therehi sāvakehi
saddhiṁ āyasmatā ca sārīputtena āyasmatā ca mahāmoggallānena
āyasmatā ca mahākassapena āyasmatā ca anuruddhena āyasmatā
ca revatena āyasmatā ca ānandena aññehi ca abhiññātehi
abhiññātehi therehi sāvakehi saddhiṁ. Atha kho āyasmā
mahāmoggallāno sāyaṇhasamayaṁ paṭisallānā vuṭṭhito yenāyasmā
mahākassapo tenupasaṅkami upasaṅkamitvā āyasmantaṁ mahākassapaṁ
etadavoca āyāmāvuso kassapa yenāyasmā sārīputto tenupasaṅkamissāma
dhammassavanāyāti. Evamāvusoti kho āyasmā
mahākassapo āyasmato mahāmoggallānassa paccassosi. Atha kho
āyasmā ca mahāmoggallāno āyasmā ca mahākassapo āyasmā
ca anuruddho yenāyasmā sārīputto tenupasaṅkamiṁsu dhammassavanāya.
Addasā kho āyasmā ānando āyasmantañca mahāmoggallānaṁ
āyasmantañca mahākassapaṁ āyasmantañca anuruddhaṁ yenāyasmā
sārīputto tenupasaṅkamante dhammassavanāya disvāna yenāyasmā
revato tenupasaṅkami upasaṅkamitvā āyasmantaṁ revataṁ etadavoca
upasaṅkamantā kho amū āvuso revata sappurisā yenāyasmā
<pb n="1.398"/>
Sārīputto tena dhammassavanāya āyāmāvuso revata yenāyasmā
sārīputto tenupasaṅkamissāma dhammassavanāyāti. Evamāvusoti kho
āyasmā revato āyasmato ānandassa paccassosi. Atha kho
āyasmā ca revato āyasmā ca ānando yenāyasmā sārīputto
tenupasaṅkamiṁsu dhammassavanāya.
<p n="370"/>Addasā kho āyasmā sārīputto āyasmantañca
revataṁ āyasmantañca ānandaṁ dūratova āgacchante disvāna
āyasmantaṁ ānandaṁ etadavoca etu kho āyasmā ānando
svāgataṁ āyasmato ānandassa bhagavato upaṭṭhākassa bhagavato
santikāvacarassa ramaṇīyaṁ āvuso ānanda gosiṅgasālavanaṁ dosinā
ratti sabbaphāliphullā sālā dibbā maññe gandhā sampavanti
kathaṁrūpena <pb ed="P" n="1.213" set="M"/>āvuso ānanda bhikkhunā gosiṅgasālavanaṁ sobheyyāti.
Idhāvuso sārīputta bhikkhu bahussuto hoti sutadharo sutasanniccayo
ye te dhammā ādikalyāṇā majjhekalyāṇā pariyosānakalyāṇā
sātthā sabyañjanā kevalaparipuṇṇaṁ parisuddhaṁ brahmacariyaṁ abhivadanti
tathārūpāssa dhammā bahussutā honti dhatā <note n="1">Ma. dhātā.</note> vacasā paricitā manasānupekkhitā
diṭṭhiyā supaṭividdhā so catassannaṁ parisānaṁ dhammaṁ deseti
parimaṇḍalehi padabyañjanehi anuppabandhehi anusayasamugghātāya
evarūpena kho āvuso sārīputta bhikkhunā gosiṅgasālavanaṁ sobheyyāti.
<p n="371"/>Evaṁ vutte āyasmā sārīputto āyasmantaṁ revataṁ
<pb n="1.399"/>
Etadavoca byākataṁ kho āvuso revata āyasmatā ānandena
yathāsakaṁ paṭibhānaṁ tatthadāni mayaṁ āyasmantaṁ revataṁ pucchāma ramaṇīyaṁ
āvuso revata gosiṅgasālavanaṁ dosinā ratti sabbaphāliphullā sālā
dibbā maññe gandhā sampavanti kathaṁrūpena āvuso revata
bhikkhunā gosiṅgasālavanaṁ sobheyyāti. Idhāvuso sārīputta bhikkhu
paṭisallānārāmo hoti paṭisallānarato ajjhattaṁ cetosamathamanuyutto
anirākatajjhāno vipassanāya samannāgato brūhetā suññāgārānaṁ
evarūpena kho āvuso sārīputta bhikkhunā gosiṅgasālavanaṁ sobheyyāti.
<p n="372"/>Evaṁ vutte āyasmā sārīputto āyasmantaṁ anuruddhaṁ
etadavoca byākataṁ kho āvuso anuruddha āyasmatā revatena
yathāsakaṁ paṭibhānaṁ tatthadāni mayaṁ āyasmantaṁ anuruddhaṁ pucchāma
ramaṇīyaṁ āvuso anuruddha gosiṅgasālavanaṁ dosinā ratti sabbaphāliphullā
sālā dibbā maññe gandhā sampavanti kathaṁrūpena
āvuso anuruddha bhikkhunā gosiṅgasālavanaṁ sobheyyāti. Idhāvuso
sārīputta bhikkhu dibbena cakkhunā visuddhena atikkantamānusakena
sahassaṁ lokānaṁ voloketi seyyathāpi āvuso sārīputta cakkhumā
puriso uparipāsādavaragato sahassaṁ nemimaṇḍalānaṁ volokeyya
evameva kho āvuso sārīputta bhikkhu dibbena cakkhunā visuddhena
atikkantamānusakena sahassaṁ lokānaṁ voloketi evarūpena kho
āvuso sārīputta bhikkhunā gosiṅgasālavanaṁ sobheyyāti.
<pb n="1.400"/>
<p n="373"/>Evaṁ vutte āyasmā sārīputto āyasmantaṁ mahākassapaṁ
etadavoca byākataṁ kho āvuso kassapa āyasmatā anuruddhena
yathāsakaṁ paṭibhānaṁ tatthadāni mayaṁ āyasmantaṁ mahākassapaṁ pucchāma
ramaṇīyaṁ āvuso kassapa gosiṅgasālavanaṁ dosinā ratti sabbaphāliphullā
sālā dibbā <pb ed="P" n="1.214" set="M"/>maññe gandhā sampavanti kathaṁrūpena
āvuso kassapa bhikkhunā gosiṅgasālavanaṁ sobheyyāti. Idhāvuso
sārīputta bhikkhu attanā ca āraññako <note n="1">Po. Ma. āraññiko.</note> hoti āraññakattassa <note n="2">Ma. āraññikattassa.</note> ca
vaṇṇavādī attanā ca piṇḍapātiko hoti piṇḍapātikattassa ca
vaṇṇavādī attanā ca paṁsukūliko hoti paṁsukūlikattassa ca vaṇṇavādī
attanā ca tecīvariko hoti tecīvarikattassa ca vaṇṇavādī attanā
ca appiccho hoti appicchatāya ca vaṇṇavādī attanā ca santuṭṭho
hoti santuṭṭhiyā ca vaṇṇavādī attanā ca pavivitto hoti
pavivekassa ca vaṇṇavādī attanā ca asaṁsaṭṭho hoti asaṁsaggassa
ca vaṇṇavādī attanā ca āraddhaviriyo hoti viriyārambhassa ca
vaṇṇavādī attanā ca sīlasampanno hoti sīlasampadāya ca
vaṇṇavādī attanā ca samādhisampanno hoti samādhisampadāya ca
vaṇṇavādī attanā ca paññāsampanno hoti paññāsampadāya
ca vaṇṇavādī attanā ca vimuttisampanno hoti vimuttisampadāya
ca vaṇṇavādī attanā ca vimuttiñāṇadassanasampanno hoti
vimuttiñāṇadassanasampadāya ca vaṇṇavādī evarūpena kho āvuso
<pb n="1.401"/>
Sārīputta bhikkhunā gosiṅgasālavanaṁ sobheyyāti.
<p n="374"/>Evaṁ vutte āyasmā sārīputto āyasmantaṁ
mahāmoggallānaṁ etadavoca byākataṁ kho āvuso moggallāna
āyasmatā mahākassapena yathāsakaṁ paṭibhānaṁ tatthadāni mayaṁ āyasmantaṁ
mahāmoggallānaṁ pucchāma ramaṇīyaṁ āvuso moggallāna gosiṅgasālavanaṁ
dosinā ratti sabbaphāliphullā sālā dibbā maññe gandhā
sampavanti kathaṁrūpena āvuso moggallāna bhikkhunā gosiṅgasālavanaṁ
sobheyyāti. Idhāvuso sārīputta dve bhikkhū abhidhammakathaṁ kathenti
te aññamaññaṁ pucchanti aññamaññassa pañhaṁ puṭṭhā visajjenti
no ca saṁsādenti <note n="1">Ma. saṁsārenti.</note> dhammī <note n="2">Po. pasārenti dhammiyā.</note> ca nesaṁ kathā pavattanī <note n="3">Ma. pavattīnī.</note> hoti evarūpena
kho āvuso sārīputta bhikkhunā gosiṅgasālavanaṁ sobheyyāti.
<p n="375"/>Atha kho āyasmā mahāmoggallāno āyasmantaṁ
sārīputtaṁ etadavoca byākataṁ kho āvuso sārīputta amhehi
sabbeheva yathāsakaṁ paṭibhānaṁ tatthadāni mayaṁ āyasmantaṁ sārīputtaṁ
pucchāma ramaṇīyaṁ āvuso sārīputta gosiṅgasālavanaṁ dosinā ratti
sabbaphāliphullā sālā dibbā maññe gandhā sampavanti kathaṁrūpena
āvuso sārīputta bhikkhunā gosiṅgasālavanaṁ sobheyyāti. Idhāvuso
moggallāna bhikkhu cittaṁ vasaṁ vatteti no <pb ed="P" n="1.215" set="M"/>ca bhikkhu cittassa
vasena vattati so yāya vihārasamāpattiyā ākaṅkhati pubbaṇhasamayaṁ
viharituṁ tāya vihārasamāpattiyā pubbaṇhasamayaṁ viharati yāya
<pb n="1.402"/>
Vihārasamāpattiyā ākaṅkhati majjhantikasamayaṁ viharituṁ tāya vihārasamāpattiyā
majjhantikasamayaṁ viharati yāya vihārasamāpattiyā ākaṅkhati
sāyaṇhasamayaṁ viharituṁ tāya vihārasamāpattiyā sāyaṇhasamayaṁ viharati
seyyathāpi āvuso moggallāna rañño vā rājamahāmattassa vā
nānārattānaṁ dussānaṁ dussakaraṇḍako pūro assa so yaññadeva
dussayugaṁ ākaṅkheyya pubbaṇhasamayaṁ pārupituṁ taṁtadeva <note n="1">Po. tadeva.</note> dussayugaṁ
pubbaṇhasamayaṁpārupeyya yaññadevadussayugaṁākaṅkheyyamajjhantikasamayaṁ
pārupituṁ taṁtadeva <note n="1">Po. tadeva.</note> dussayugaṁ majjhantikasamayaṁ pārupeyya yaññadeva
dussayugaṁ ākaṅkheyya sāyaṇhasamayaṁ pārupituṁ taṁtadeva <note n="1">Po. tadeva.</note> dussayugaṁ sāyaṇhasamayaṁ
pārupeyya evameva kho āvuso moggallāna bhikkhu cittaṁ vasaṁ
vatteti no ca bhikkhu cittassa vasena vattati so yāya vihārasamāpattiyā
ākaṅkhati pubbaṇhasamayaṁ viharituṁ tāya vihārasamāpattiyā
pubbaṇhasamayaṁ viharati yāya vihārasamāpattiyā ākaṅkhati
majjhantikasamayaṁ viharituṁ tāya vihārasamāpattiyā majjhantikasamayaṁ viharati
yāya vihārasamāpattiyā ākaṅkhati sāyaṇhasamayaṁ viharituṁ tāya
vihārasamāpattiyā sāyaṇhasamayaṁ viharati evarūpena kho āvuso
moggallāna bhikkhunā gosiṅgasālavanaṁ sobheyyāti.
<p n="376"/>Atha kho āyasmā sārīputto te āyasmante etadavoca
byākataṁ kho āvuso amhehi sabbeheva yathāsakaṁ paṭibhānaṁ
āyāmāvuso yena bhagavā tenupasaṅkamissāma upasaṅkamitvā etamatthaṁ
<pb n="1.403"/>
Bhagavato ārocessāma yathā no bhagavā byākarissati tathā naṁ
dhāressāmāti. Evaṁ āvusoti kho te āyasmanto āyasmato
sārīputtassa paccassosuṁ. Atha kho te āyasmanto yena bhagavā
tenupasaṅkamiṁsu upasaṅkamitvā bhagavantaṁ abhivādetvā ekamantaṁ
nisīdiṁsu. Ekamantaṁ nisinno kho āyasmā sārīputto bhagavantaṁ
etadavoca idha bhante āyasmā ca revato āyasmā ca ānando
yenāhaṁ tenupasaṅkamiṁsu dhammassavanāya addasaṁ kho ahaṁ bhante
āyasmantañca revataṁ <pb ed="P" n="1.216" set="M"/>āyasmantañca ānandaṁ dūratova āgacchante
disvāna āyasmantaṁ ānandaṁ etadavocaṁ etu kho āyasmā
ānando svāgataṁ āyasmato ānandassa bhagavato upaṭṭhākassa
bhagavato santikāvacarassa ramaṇīyaṁ āvuso ānanda gosiṅgasālavanaṁ
dosinā ratti sabbaphāliphullā sālā dibbā maññe gandhā
sampavanti kathaṁrūpena āvuso ānanda bhikkhunā gosiṅgasālavanaṁ
sobheyyāti evaṁ vutte bhante āyasmā ānando maṁ etadavoca
idhāvuso sārīputta bhikkhu bahussuto hoti sutadharo .pe. Anusayasamugghātāya
evarūpena kho āvuso sārīputta bhikkhunā gosiṅgasālavanaṁ
sobheyyāti. Sādhu sādhu sārīputta yathātaṁ ānandova
sammā byākaramāno byākareyya ānando hi sārīputta bahussuto
hoti sutadharo sutasanniccayo ye te dhammā ādikalyāṇā majjhekalyāṇā
pariyosānakalyāṇā sātthā sabyañjanā kevalaparipuṇṇaṁ
<pb n="1.404"/>
Parisuddhaṁ brahmacariyaṁ abhivadanti tathārūpāssa dhammā bahussutā honti
dhatā vacasā paricitā manasānupekkhitā diṭṭhiyā supaṭividdhā so
catassannaṁ parisānaṁ dhammaṁ deseti parimaṇḍalehi padabyañjanehi
anuppabandhehi anusayasamugghātāyāti.
<p n="377"/>Evaṁ vutte ahaṁ bhante āyasmantaṁ revataṁ etadavocaṁ
byākataṁ kho āvuso revata āyasmatā ānandena yathāsakaṁ paṭibhānaṁ
tatthadāni mayaṁ āyasmantaṁ revataṁ pucchāma ramaṇīyaṁ āvuso revata
gosiṅgasālavanaṁ dosinā ratti sabbaphāliphullā sālā dibbā maññe
gandhā sampavanti kathaṁrūpena āvuso revata bhikkhunā gosiṅgasālavanaṁ
sobheyyāti evaṁ vutte bhante āyasmā revato maṁ etadavoca
idhāvuso sārīputta bhikkhu paṭisallānārāmo hoti paṭisallānarato
ajjhattaṁ cetosamathamanuyutto anirākatajjhāno vipassanāya samannāgato
brūhetā suññāgārānaṁ evarūpena kho āvuso sārīputta
bhikkhunā gosiṅgasālavanaṁ sobheyyāti. Sādhu sādhu sārīputta
yathātaṁ revatova sammā byākaramāno byākareyya revato hi
sārīputta paṭisallānārāmo hoti <note n="1">Ma. ayaṁ pāṭho sabbattha natthi.</note> paṭisallānarato ajjhattaṁ
cetosamathamanuyutto anirākatajjhāno vipassanāya samannāgato brūhetā
suññāgārānanti. <pb ed="P" n="1.217" set="M"/>
<p n="378"/>Evaṁ vutte ahaṁ bhante āyasmantaṁ anuruddhaṁ etadavocaṁ
byākataṁ kho āvuso anuruddha āyasmatā revatena .pe. Kathaṁrūpena
<pb n="1.405"/>
Āvuso anuruddha bhikkhunā gosiṅgasālavanaṁ sobheyyāti evaṁ vutte
bhante āyasmā anuruddho maṁ etadavoca idhāvuso sārīputta
bhikkhu dibbena cakkhunā visuddhena atikkantamānusakena sahassaṁ lokānaṁ
voloketi seyyathāpi āvuso cakkhumā puriso uparipāsādavaragato
sahassaṁ nemimaṇḍalānaṁ volokeyya evameva kho āvuso sārīputta
bhikkhu dibbena cakkhunā visuddhena atikkantamānusakena sahassaṁ lokānaṁ
voloketi evarūpena kho āvuso sārīputta bhikkhunā gosiṅgasālavanaṁ
sobheyyāti. Sādhu sādhu sārīputta yathātaṁ anuruddhova sammā
byākaramāno byākareyya anuruddho hi sārīputta dibbena cakkhunā
visuddhena atikkantamānusakena sahassaṁ lokānaṁ voloketīti.
<p n="379"/>Evaṁ vutte ahaṁ bhante āyasmantaṁ mahākassapaṁ
etadavocaṁ byākataṁ kho āvuso kassapa āyasmatā anuruddhena yathāsakaṁ
paṭibhānaṁ tatthadāni mayaṁ āyasmantaṁ mahākassapaṁ pucchāma .pe.
Kathaṁrūpena <note n="1">Po. Ma. Yu. kho.</note> āvuso kassapa bhikkhunā gosiṅgasālavanaṁ sobheyyāti
evaṁ vutte bhante āyasmā mahākassapo maṁ etadavoca idhāvuso
sārīputta bhikkhu attanā ca āraññako hoti āraññakattassa
ca vaṇṇavādī attanā ca piṇḍapātiko hoti .pe. Paṁsukūliko
hoti ... Tecīvariko hoti ... Appiccho hoti ... Santuṭṭho hoti ...
Pavivitto hoti ... Asaṁsaṭṭho hoti ... Āraddhaviriyo hoti ...
Sīlasampanno hoti ... Samādhisampanno hoti ... Paññāsampanno hoti ...
<pb n="1.406"/>
Vimuttisampanno hoti ... Attanā ca vimuttiñāṇadassanasampanno
hoti vimuttiñāṇadassanasampadāya ca vaṇṇavādī <pb ed="P" n="1.218" set="M"/>evarūpena kho
āvuso sārīputta bhikkhunā gosiṅgasālavanaṁ sobheyyāti. Sādhu sādhu
sārīputta yathātaṁ kassapova sammā byākaramāno byākareyya kassapo
hi sārīputta attanā ca āraññako hoti āraññakattassa ca
vaṇṇavādī attanā ca piṇḍapātiko hoti piṇḍapātikattassa ca
vaṇṇavādī attanā ca paṁsukūliko hoti paṁsukūlikattassa ca vaṇṇavādī
attanā ca tecīvariko hoti tecīvarikattassa ca vaṇṇavādī attanā ca
appiccho hoti appicchatāya ca vaṇṇavādī attanā ca santuṭṭho
hoti santuṭṭhiyā ca vaṇṇavādī attanā ca pavivitto hoti
pavivekassa ca vaṇṇavādī attanā ca asaṁsaṭṭho hoti asaṁsaggassa
ca vaṇṇavādī attanā ca āraddhaviriyo hoti viriyārambhassa ca
vaṇṇavādī attanā ca sīlasampanno hoti sīlasampadāya ca vaṇṇavādī
attanā ca samādhisampanno hoti samādhisampadāya ca vaṇṇavādī
attanā ca paññāsampanno hoti paññāsampadāya ca vaṇṇavādī
attanā ca vimuttisampanno hoti vimuttisampadāya ca vaṇṇavādī
attanā ca vimuttiñāṇadassanasampanno hoti vimuttiñāṇadassanasampadāya
ca vaṇṇavādīti.
<p n="380"/>Evaṁ vutte ahaṁ bhante āyasmantaṁ mahāmoggallānaṁ
etadavocaṁ byākataṁ kho āvuso moggallāna āyasmatā ca
<pb n="1.407"/>
Mahākassapena yathāsakaṁ paṭibhānaṁ tatthadāni mayaṁ āyasmantaṁ mahāmoggallānaṁ
pucchāma .pe. Kathaṁrūpena āvuso moggallāna bhikkhunā
gosiṅgasālavanaṁ sobheyyāti evaṁ vutte bhante āyasmā mahāmoggallāno
maṁ etadavoca idhāvuso sārīputta dve bhikkhū
abhidhammakathaṁ kathenti te aññamaññaṁ pañhaṁ pucchanti aññamaññassa
pañhaṁ puṭṭhā visajjenti no ca saṁsādenti dhammī ca nesaṁ kathā
pavattanī hoti evarūpena kho āvuso sārīputta bhikkhunā gosiṅgasālavanaṁ
sobheyyāti. Sādhu sādhu sārīputta yathātaṁ moggallānova
sammā byākaramāno byākareyya moggallāno hi sārīputta
dhammakathikoti.
<p n="381"/>Evaṁ vutte āyasmā mahāmoggallāno bhagavantaṁ
etadavoca atha khvāhaṁ bhante āyasmantaṁ sārīputtaṁ etadavocaṁ
byākataṁ kho āvuso sārīputta amhehi sabbeheva yathāsakaṁ paṭibhānaṁ
tatthadāni mayaṁ āyasmantaṁ sārīputtaṁ pucchāma ramaṇīyaṁ āvuso
sārīputta gosiṅgasālavanaṁ dosinā ratti sabbaphāliphullā sālā dibbā
maññe gandhā sampavanti kathaṁrūpena āvuso sārīputta bhikkhunā
gosiṅgasālavanaṁ sobheyyāti evaṁ vutte bhante āyasmā sārīputto
maṁ etadavoca idhāvuso moggallāna bhikkhu cittaṁ vasaṁ vatteti
no ca bhikkhu cittassa vasena vattati so yāya vihārasamāpattiyā
ākaṅkhati pubbaṇhasamayaṁ viharituṁ tāya vihārasamāpattiyā pubbaṇhasamayaṁ
<pb n="1.408"/>
Viharati yāya vihārasamāpattiyā ākaṅkhati majjhantikasamayaṁ
viharituṁ tāya vihārasamāpattiyā majjhantikasamayaṁ viharati yāya
vihārasamāpattiyā ākaṅkhati sāyaṇhasamayaṁ viharituṁ tāya vihārasamāpattiyā
sāyaṇhasamayaṁ viharati seyyathāpi āvuso moggallāna
rañño vā rājamahāmattassa vā nānārattānaṁ dussānaṁ dussakaraṇḍako
pūro assa so yaññadeva dussayugaṁ ākaṅkheyya pubbaṇhasamayaṁ
pārupituṁ taṁtadeva dussayugaṁ pubbaṇhasamayaṁ pārupeyya yaññadeva
dussayugaṁ ākaṅkheyya majjhantikasamayaṁ pārupituṁ taṁtadeva dussayugaṁ
majjhantikasamayaṁ pārupeyya yaññadeva dussayugaṁ ākaṅkheyya sāyaṇhasamayaṁ
pārupituṁ taṁtadeva dussayugaṁ sāyaṇhasamayaṁ pārupeyya evameva kho
āvuso moggallāna bhikkhu cittaṁ vasaṁ vatteti no ca bhikkhu
cittassa vasena vattati so yāya vihārasamāpattiyā ākaṅkhati
pubbaṇhasamayaṁ viharituṁ tāya vihārasamāpattiyā pubbaṇhasamayaṁ viharati
yāya vihārasamāpattiyā ākaṅkhati majjhantikasamayaṁ viharituṁ tāya
vihārasamāpattiyā majjhantikasamayaṁ viharati yāya vihārasamāpattiyā
ākaṅkhati sāyaṇhasamayaṁ viharituṁ tāya vihārasamāpattiyā sāyaṇhasamayaṁ
viharati evarūpena kho āvuso moggallāna bhikkhunā gosiṅgasālavanaṁ
sobheyyāti. Sādhu sādhu moggallāna yathātaṁ sārīputtova sammā
byākaramāno byākareyya sārīputto hi moggallāna cittaṁ vasaṁ
vatteti no ca sārīputto cittassa vasena vattati so yāya
<pb n="1.409"/>
Vihārasamāpattiyā ākaṅkhati pubbaṇhasamayaṁ viharituṁ tāya vihārasamāpattiyā
pubbaṇhasamayaṁ viharati yāya vihārasamāpattiyā ākaṅkhati
majjhantikasamayaṁ viharituṁ tāya vihārasamāpattiyā majjhantikasamayaṁ viharati
yāya vihārasamāpattiyā ākaṅkhati sāyaṇhasamayaṁ viharituṁ tāya vihārasamāpattiyā
sāyaṇhasamayaṁ viharatīti.
<p n="382"/>Evaṁ vutte āyasmā sārīputto bhagavantaṁ etadavoca
kassa nu kho bhante subhāsitanti. Sabbesaṁ vo sārīputta subhāsitaṁ
pariyāyena apica mama vacanaṁ <note n="1">Ma. ayaṁ pāṭho natthi.</note> suṇātha yathārūpena bhikkhunā gosiṅgasālavanaṁ
sobheyyāti idha sārīputta bhikkhu pacchābhattaṁ piṇḍapātapaṭikkanto
nisīdati pallaṅkaṁ ābhujitvā ujuṁ kāyaṁ paṇidhāya parimukhaṁ
satiṁ upaṭṭhapetvā na tāvāhaṁ imaṁ pallaṅkaṁ bhindissāmi yāva
me na anupādāya āsavehi cittaṁ vimuccatīti <note n="2">Ma. vimuccissatīti.</note> evarūpena kho
sārīputta bhikkhunā gosiṅgasālavanaṁ sobheyyāti.
Idamavoca bhagavā attamanā te āyasmanto bhagavato bhāsitaṁ
abhinandunti.
Mahāgosiṅgasālasuttaṁ niṭṭhitaṁ dutiyaṁ.
</xml>