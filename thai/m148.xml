<xml src="m148.xml">
<pgroup id="m148"/>
<readunit id="m148">6. chachakkasuttaṃ</readunit>
<pb n="3.509"/>
Chachakkasuttaṁ
<p n="810"/>Evamme sutaṁ ekaṁ samayaṁ bhagavā sāvatthiyaṁ viharati
jetavane anāthapiṇḍikassa ārāme. Tatra kho bhagavā bhikkhū
āmantesi bhikkhavoti. Bhadanteti te bhikkhū bhagavato paccassosuṁ.
Bhagavā etadavoca dhammaṁ vo bhikkhave desissāmi ādikalyāṇaṁ
majjhekalyāṇaṁ pariyosānakalyāṇaṁ sātthaṁ sabyañjanaṁ kevalaparipuṇṇaṁ
parisuddhaṁ brahmacariyaṁ pakāsissāmi yadidaṁ cha chakkāni
taṁ suṇātha sādhukaṁ manasikarotha bhāsissāmīti. Evambhanteti kho
te bhikkhū bhagavato paccassosuṁ.
<p n="811"/>Bhagavā etadavoca cha ajjhattikāni āyatanāni
veditabbāni cha bāhirāni āyatanāni veditabbāni cha viññāṇakāyā
veditabbā cha phassakāyā veditabbā cha vedanākāyā veditabbā
cha taṇhākāyā veditabbā.
<p n="812"/>Cha ajjhattikāni āyatanāni veditabbānīti iti kho
panetaṁ vuttaṁ. Kiñcetaṁ paṭicca vuttaṁ. Cakkhvāyatanaṁ sotāyatanaṁ
ghānāyatanaṁ jivhāyatanaṁ kāyāyatanaṁ manāyatanaṁ. Cha ajjhattikāni
āyatanāni <pb ed="P" n="3.281" set="M"/>veditabbānīti iti yantaṁ vuttaṁ idametaṁ paṭicca vuttaṁ.
Idaṁ paṭhamaṁ chakkaṁ.
<p n="813"/>Cha bāhirāni āyatanāni veditabbānīti iti kho panetaṁ
<pb n="3.510"/>
Vuttaṁ. Kiñcetaṁ paṭiccaṁ vuttaṁ. Rūpāyatanaṁ saddāyatanaṁ gandhāyatanaṁ
rasāyatanaṁ phoṭṭhabbāyatanaṁ dhammāyatanaṁ. Cha bāhirāni āyatanāni
veditabbānīti iti yantaṁ vuttaṁ idametaṁ paṭicca vuttaṁ. Idaṁ
dutiyaṁ chakkaṁ.
<p n="814"/>Cha viññāṇakāyā veditabbāti iti kho panetaṁ vuttaṁ.
Kiñcetaṁ paṭicca vuttaṁ. Cakkhuñca paṭicca rūpe ca uppajjati
cakkhuviññāṇaṁ sotañca paṭicca sadde ca uppajjati
sotaviññāṇaṁ ghānañca paṭicca gandhe ca uppajjati ghānaviññāṇaṁ
jivhañca paṭicca rase ca uppajjati jivhāviññāṇaṁ kāyañca
paṭicca phoṭṭhabbe ca uppajjati kāyaviññāṇaṁ manañca paṭicca
dhamme ca uppajjati manoviññāṇaṁ. Cha viññāṇakāyā veditabbāti
iti yantaṁ vuttaṁ idametaṁ paṭicca vuttaṁ. Idaṁ tatiyaṁ chakkaṁ.
<p n="815"/>Cha phassakāyā veditabbāti iti kho panetaṁ vuttaṁ.
Kiñcetaṁ paṭicca suttaṁ. Cakkhuñca paṭicca rūpe ca uppajjati
cakkhuviññāṇaṁ tiṇṇaṁ saṅgati phasso. Sotañca paṭicca sadde
ca uppajjati sotaviññāṇaṁ tiṇṇaṁ saṅgati phasso. Ghānañca
paṭicca gandhe ca uppajjati ghānaviññāṇaṁ tiṇṇaṁ saṅgati
phasso. Jivhañca paṭicca rase ca uppajjati jivhāviññāṇaṁ
tiṇṇaṁ saṅgati phasso. Kāyañca paṭicca phoṭṭhabbe ca uppajjati
kāyaviññāṇaṁ tiṇṇaṁ saṅgati phasso. Manañca paṭicca dhamme
<pb n="3.511"/>
Ca uppajjati manoviññāṇaṁ tiṇṇaṁ saṅgati phasso. Cha
phassakāyā veditabbāti iti yantaṁ vuttaṁ idametaṁ paṭicca vuttaṁ.
Idaṁ catutthaṁ chakkaṁ.
<p n="816"/>Cha vedanākāyā veditabbāti iti kho panetaṁ vuttaṁ.
Kiñcetaṁ paṭicca vuttaṁ. Cakkhuñca paṭicca rūpe ca uppajjati
cakkhuviññāṇaṁ tiṇṇaṁ saṅgati phasso phassapaccayā vedanā.
Sotañca paṭicca sadde ca uppajjati sotaviññāṇaṁ ... Ghānañca
paṭicca gandhe ca uppajjati ghānaviññāṇaṁ ... Jivhañca paṭicca
rase ca uppajjati jivhāviññāṇaṁ ... Kāyañca paṭicca phoṭṭhabbe
ca uppajjati kāyaviññāṇaṁ ... Manañca <pb ed="P" n="3.282" set="M"/>paṭicca dhamme ca uppajjati
manoviññāṇaṁ tiṇṇaṁ saṅgati phasso phassapaccayā vedanā.
Cha vedanākāyā veditabbāti iti yantaṁ vuttaṁ idametaṁ paṭicca
vuttaṁ. Idaṁ pañcamaṁ chakkaṁ.
<p n="817"/>Cha taṇhākāyā veditabbāti iti kho panetaṁ vuttaṁ.
Kiñcetaṁ paṭicca vuttaṁ. Cakkhuñca paṭicca rūpe ca uppajjati cakkhuviññāṇaṁ
tiṇṇaṁ saṅgati phasso phassapaccayā vedanā vedanāpaccayā
taṇhā. Sotañca paṭicca sadde ca uppajjati sotaviññāṇaṁ ...
Ghānañca paṭicca gandhe ca uppajjati ghānaviññāṇaṁ ...
Jivhañca paṭicca rase ca uppajjati jivhāviññāṇaṁ ... Kāyañca
paṭicca phoṭṭhabbe ca uppajjati kāyaviññāṇaṁ ... Manañca paṭicca
<pb n="3.512"/>
Dhamme ca uppajjati manoviññāṇaṁ tiṇṇaṁ saṅgati phasso phassapaccayā
vedanā vedanāpaccayā taṇhā. Cha taṇhākāyā
veditabbāti iti yantaṁ vuttaṁ idametaṁ paṭicca vuttaṁ. Idaṁ
chaṭṭhaṁ chakkaṁ.
<p n="818"/>Cakkhu attāti yo evaṁ <note n="1">Ma. Yu. evaṁsaddo natthi.</note> vadeyya taṁ na upapajjati.
Cakkhussa uppādopi vayopi paññāyati. Yassa kho pana uppādopi
vayopi paññāyati attā me uppajjati ca veti cāti iccassa
evamāgataṁ hoti tasmā taṁ na upapajjati cakkhu attāti yo
vadeyya. Iti cakkhu anattā. Rūpā attāti yo vadeyya
taṁ na upapajjati. Rūpānaṁ uppādopi vayopi paññāyati. Yassa
kho pana uppādopi vayopi paññāyati attā me uppajjati ca
veti cāti iccassa evamāgataṁ hoti tasmā taṁ na upapajjati
rūpā attāti yo vadeyya. Iti cakkhu anattā rūpā anattā.
Cakkhuviññāṇaṁ attāti yo vadeyya taṁ na upapajjati.
Cakkhuviññāṇassa uppādopi vayopi paññāyati. Yassa kho pana
uppādopi vayopi paññāyati attā me uppajjati ca
veti cāti iccassa evamāgataṁ hoti tasmā taṁ na upapajjati
cakkhuviññāṇaṁ attāti yo vadeyya. Iti cakkhu anattā rūpā
anattā cakkhuviññāṇaṁ anattā. Cakkhusamphasso attāti yo
vadeyya taṁ na upapajjati. Cakkhusamphassassa uppādopi vayopi
<pb n="3.513"/>
Paññāyati. Yassa kho pana uppādopi vayopi paññāyati attā
me uppajjati ca veti cāti iccassa evamāgataṁ hoti tasmā
taṁ na upapajjati cakkhusamphasso attāti <pb ed="P" n="3.283" set="M"/>yo vadeyya. Iti
cakkhu anattā rūpā anattā cakkhuviññāṇaṁ anattā cakkhusamphasso
anattā. Vedanā attāti yo vadeyya taṁ na upapajjati.
Vedanāya uppādopi vayopi paññāyati. Yassa kho pana
uppādopi vayopi paññāyati attā me uppajjati ca veti
cāti iccassa evamāgataṁ hoti tasmā taṁ na upapajjati vedanā
attāti yo vadeyya. Iti cakkhu anattā rūpā anattā
cakkhuviññāṇaṁ anattā cakkhusamphasso anattā vedanā anattā.
Taṇhā attāti yo vadeyya taṁ na uppajjati. Taṇhāya
uppādopi vayopi paññāyati. Yassa kho pana uppādopi
vayopi paññāyati attā me upapajjati ca veti cāti iccassa
evamāgataṁ hoti tasmā taṁ na upapajjati taṇhā attāti
yo vadeyya. Iti cakkhu anattā rūpā anattā cakkhuviññāṇaṁ
anattā cakkhusamphasso anattā vedanā anattā taṇhā anattā.
<p n="819"/>Sotaṁ attāti yo vadeyya ... Ghānaṁ attāti yo
vadeyya ... Jivhā attāti yo vadeyya ... Kāyo attāti yo
vadeyya ... Mano attāti yo vadeyya taṁ na upapajjati. Manassa
uppādopi vayopi paññāyati. Yassa kho pana uppādopi
<pb n="3.514"/>
Vayopi paññāyati attā me uppajjati ca veti cāti iccassa
evamāgataṁ hoti tasmā taṁ na upapajjati mano attāti yo
vadeyya. Iti mano anattā. Dhammā attāti yo vadeyya
taṁ na upapajjati. Dhammānaṁ uppādopi vayopi paññāyati.
Yassa kho pana uppādopi vayopi paññāyati attā me uppajjati
ca veti cāti iccassa evamāgataṁ hoti tasmā taṁ na upapajjati
dhammā attāti yo vadeyya. Iti mano anattā dhammā anattā.
Manoviññāṇaṁ attāti yo vadeyya taṁ na upapajjati.
Manoviññāṇassa uppādopi vayopi paññāyati. Yassa kho pana
uppādopi vayopi paññāyati attā me uppajjati ca veti
cāti iccassa evamāgataṁ hoti tasmā taṁ na upapajjati
manoviññāṇaṁ attāti yo vadeyya. Iti mano anattā dhammā
anattā manoviññāṇaṁ anattā. Manosamphasso attāti yo
vadeyya taṁ na upapajjati. Manosamphassassa uppādopi vayopi
paññāyati. Yassa kho pana uppādopi vayopi paññāyati attā
me uppajjati ca veti cāti iccassa evamāgataṁ hoti tasmā
taṁ na upapajjati manosamphasso attāti yo vadeyya. Iti
mano anattā dhammā anattā manoviññāṇaṁ anattā
manosamphasso anattā. <pb ed="P" n="3.284" set="M"/>Vedanā attāti yo vadeyya taṁ na
upapajjati. Vedanāya uppādopi vayopi paññāyati. Yassa
<pb n="3.515"/>
Kho pana uppādopi vayopi paññāyati attā me uppajjati
ca veti cāti iccassa evamāgataṁ hoti tasmā taṁ na upapajjati
vedanā attāti yo vadeyya. Iti mano anattā dhammā anattā
manoviññāṇaṁ anattā manosamphasso anattā vedanā anattā.
Taṇhā attāti yo vadeyya taṁ na upapajjati. Taṇhāya
uppādopi vayopi paññāyati. Yassa kho pana uppādopi
vayopi paññāyati attā me uppajjati ca veti cāti iccassa
evamāgataṁ hoti tasmā taṁ na upapajjati taṇhā attāti
yo vadeyya. Iti mano anattā dhammā anattā manoviññāṇaṁ
anattā manosamphasso anattā vedanā anattā taṇhā anattā.
<p n="820"/>Ayaṁ kho pana bhikkhave sakkāyasamudayagāminī paṭipadā.
Cakkhuṁ etaṁ mama esohamasmi eso me attāti samanupassati.
Rūpe etaṁ mama esohamasmi eso me attāti samanupassati.
Cakkhuviññāṇaṁ etaṁ mama esohamasmi eso me attāti
samanupassati. Cakkhusamphassaṁ etaṁ mama esohamasmi eso me
attāti samanupassati. Vedanaṁ etaṁ mama esohamasmi eso
me attāti samanupassati. Taṇhaṁ etaṁ mama esohamasmi eso
me attāti samanupassati. Sotaṁ etaṁ mama ... Ghānaṁ etaṁ
mama ... Jivhaṁ etaṁ mama ... Kāyaṁ etaṁ mama ... Manaṁ etaṁ mama
esohamasmi eso me attāti samanupassati. Dhamme etaṁ
<pb n="3.516"/>
Mama esohamasmi eso me attāti samanupassati. Manoviññāṇaṁ
etaṁ mama esohamasmi eso me attāti samanupassati. Taṇhaṁ
etaṁ mama esohamasmi eso me attāti samanupassati.
<p n="821"/>Ayaṁ kho pana bhikkhave sakkāyanirodhagāminī paṭipadā.
Cakkhuṁ netaṁ mama nesohamasmi na meso attāti samanupassati.
Rūpe netaṁ mama nesohamasmi na meso attāti samanupassati.
Cakkhuviññāṇaṁ netaṁ mama nesohamasmi na meso attāti
samanupassati. Cakkhusamphassaṁ netaṁ mama nesohamasmi na meso
attāti samanupassati. Vedanaṁ netaṁ mama nesohamasmi na meso
attāti samanupassati. Taṇhaṁ netaṁ mama nesohamasmi na meso
attāti samanupassati. Sotaṁ netaṁ mama ... Ghānaṁ netaṁ mama ...
Jivhaṁ netaṁ mama ... Kāyaṁ netaṁ mama ... Manaṁ netaṁ mama nesohamasmi
na meso attāti samanupassati. Dhamme netaṁ mama nesohamasmi
na meso attāti samanupassati. Manoviññāṇaṁ netaṁ mama <pb ed="P" n="3.285" set="M"/>
nesohamasmi na meso attāti samanupassati. Manosamphassaṁ netaṁ
mama nesohamasmi na meso attāti samanupassati. Vedanaṁ netaṁ
mama nesohamasmi na meso attāti samanupassati. Taṇhaṁ netaṁ
mama nesohamasmi na meso attāti samanupassati.
<p n="822"/>Cakkhuñca bhikkhave paṭicca rūpe ca uppajjati
cakkhuviññāṇaṁ tiṇṇaṁ saṅgati phasso phassapaccayā uppajjati vedayitaṁ
<pb n="3.517"/>
Sukhaṁ vā dukkhaṁ vā adukkhamasukhaṁ vā. So sukhāya vedanāya phuṭṭho
samāno abhinandati abhivadati ajjhosāya tiṭṭhati tassa
rāgānusayo anuseti. Dukkhāya vedanāya phuṭṭho samāno socati
kilamati paridevati urattāḷiṁ kandati sammohaṁ āpajjati tassa
paṭighānusayo anuseti. Adukkhamasukhāya vedanāya phuṭṭho samāno
tassā vedanāya samudayañca atthaṅgamañca assādañca ādīnavañca
nissaraṇañca yathābhūtaṁ nappajānāti tassa avijjānusayo anuseti.
So vata bhikkhave sukhāya vedanāya rāgānusayaṁ appahāya dukkhāya
vedanāya paṭighānusayaṁ appaṭivinodetvā adukkhamasukhāya vedanāya
avijjānusayaṁ asamūhanitvā avijjaṁ appahāya vijjaṁ anuppādetvā
diṭṭheva dhamme dukkhassantakaro bhavissatīti netaṁ ṭhānaṁ vijjati.
Sotañca bhikkhave paṭicca sadde ca uppajjati sotaviññāṇaṁ ...
Ghānañca bhikkhave paṭicca gandhe ca uppajjati ghānaviññāṇaṁ ...
Jivhañca bhikkhave paṭicca rase ca uppajjati jivhāviññāṇaṁ ...
Kāyañca bhikkhave paṭicca phoṭṭhabbe ca uppajjati kāyaviññāṇaṁ ...
Manañca bhikkhave paṭicca dhamme ca uppajjati manoviññāṇaṁ tiṇṇaṁ
saṅgati phasso phassapaccayā uppajjati vedayitaṁ sukhaṁ vā dukkhaṁ
vā adukkhamasukhaṁ vā. So sukhāya vedanāya phuṭṭho samāno
abhinandati abhivadati ajjhosāya tiṭṭhati tassa rāgānusayo
anuseti. Dukkhāya vedanāya phuṭṭho samāno socati kilamati paridevati
<pb n="3.518"/>
Urattāḷiṁ kandati sammohaṁ āpajjati tassa paṭighānusayo anuseti.
Adukkhamasukhāya vedanāya phuṭṭho samāno tassā vedanāya
samudayañca atthaṅgamañca assādañca ādīnavañca nissaraṇañca
yathābhūtaṁ nappajānāti tassa avijjānusayo anuseti. So vata
bhikkhave sukhāya vedanāya rāgānusayaṁ appahāya dukkhāya vedanāya
paṭighānusayaṁ appaṭivinodetvā adukkhamasukhāya vedanāya avijjānusayaṁ
asamūhanitvā <pb ed="P" n="3.286" set="M"/>avijjaṁ appahāya vijjaṁ anuppādetvā diṭṭheva dhamme
dukkhassantakaro bhavissatīti netaṁ ṭhānaṁ vijjati.
<p n="823"/>Cakkhuñca kho bhikkhave paṭicca rūpe ca uppajjati
cakkhuviññāṇaṁ tiṇṇaṁ saṅgati phasso phassapaccayā uppajjati vedayitaṁ
sukhaṁ vā dukkhaṁ vā adukkhamasukhaṁ vā. So sukhāya vedanāya phuṭṭho
samāno nābhinandati nābhivadati nājjhosāya tiṭṭhati tassa
rāgānusayo nānuseti. Dukkhāya vedanāya phuṭṭho samāno na socati na
kilamati na paridevati na urattāḷiṁ kandati na sammohaṁ āpajjati
tassa paṭighānusayo nānuseti. Adukkhamasukhāya vedanāya phuṭṭho
samāno tassā vedanāya samudayañca atthaṅgamañca assādañca
ādīnavañca nissaraṇañca yathābhūtaṁ pajānāti tassa avijjānusayo
nānuseti. So vata bhikkhave sukhāya vedanāya rāgānusayaṁ pahāya
dukkhāya vedanāya paṭighānusayaṁ paṭivinodetvā adukkhamasukhāya vedanāya
avijjānusayaṁ samūhanitvā avijjaṁ pahāya vijjaṁ uppādetvā diṭṭheva
<pb n="3.519"/>
Dhamme dukkhassantakaro bhavissatīti ṭhānametaṁ vijjati. Sotañca
bhikkhave paṭicca sadde ca uppajjati sotaviññāṇaṁ ... Ghānañca
bhikkhave paṭicca gandhe ca uppajjati ghānaviññāṇaṁ ... Jivhañca
bhikkhave paṭicca rase ca uppajjati jivhāviññāṇaṁ ... Kāyañca
bhikkhave paṭicca phoṭṭhabbe ca uppajjati kāyaviññāṇaṁ ... Manañca
bhikkhave paṭicca dhamme ca uppajjati manoviññāṇaṁ tiṇṇaṁ
saṅgati phasso phassapaccayā uppajjati vedayitaṁ sukhaṁ vā dukkhaṁ
vā adukkhamasukhaṁ vā. So sukhāya vedanāya phuṭṭho samāno
nābhinandati nābhivadati nājjhosāya tiṭṭhati tassa rāgānusayo
nānuseti. Dukkhāya vedanāya phuṭṭho samāno na socati na kilamati
na paridevati na urattāḷiṁ kandati na sammohaṁ āpajjati tassa
paṭighānusayo nānuseti. Adukkhamasukhāya vedanāya phuṭṭho samāno
tassā vedanāya samudayañca atthaṅgamañca assādañca ādīnavañca
nissaraṇañca yathābhūtaṁ pajānāti tassa avijjānusayo nānuseti.
So vata bhikkhave sukhāya vedanāya rāgānusayaṁ pahāya dukkhāya
vedanāya paṭighānusayaṁ paṭivinodetvā adukkhamasukhāya vedanāya
avijjānusayaṁ samūhanitvā avijjaṁ pahāya vijjaṁ uppādetvā diṭṭheva
dhamme dukkhassantakaro bhavissatīti ṭhānametaṁ vijjatīti.
<p n="824"/>Evaṁ passaṁ bhikkhave sutavā ariyasāvako cakkhusmiṁpi
nibbindati rūpesupi nibbindati cakkhuviññāṇepi nibbindati
<pb n="3.520"/>
Cakkhusamphassepi nibbindati vedanāyapi nibbindati taṇhāyapi nibbindati
sotasmiṁpi nibbindati saddesupi nibbindati ... Ghānasmiṁpi nibbindati
gandhesupi nibbindati ... Jivhāyapi nibbindati rasesupi nibbindati ...
Kāyasmiṁpi nibbindati phoṭṭhabbesupi nibbindati ... Manasmiṁpi nibbindati
dhammesupi nibbindati manoviññāṇepi nibbindati manosamphassepi
nibbindati vedanāyapi nibbindati taṇhāyapi nibbindati. Nibbindaṁ
virajjati virāgā vimuccati vimuttasmiṁ vimuttamiti ñāṇaṁ hoti
khīṇā jāti vusitaṁ brahmacariyaṁ kataṁ karaṇīyaṁ nāparaṁ itthattāyāti
pajānātīti.
Idamavoca bhagavā attamanā te bhikkhū bhagavato bhāsitaṁ
abhinandunti. Imasmiñca <note n="1">Ma. Yu. imasmiṁ kho pana.</note> pana veyyākaraṇasmiṁ bhaññamāne
saṭṭhimattānaṁ bhikkhūnaṁ anupādāya āsavehi cittāni vimucciṁsūti.
Chachakkasuttaṁ niṭṭhitaṁ chaṭṭhaṁ.
</xml>