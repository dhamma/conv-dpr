<xml src="m85.xml">
<pgroup id="m85"/>
<readunit id="m85">5. bodhirājakumārasuttaṃ</readunit>
<pb n="2.440"/>
Bodhirājakumārasuttaṁ
<p n="486"/>Evamme sutaṁ ekaṁ samayaṁ bhagavā bhaggesu viharati
suṁsumāragire bhesakaḷāvane migadāye. Tena kho pana samayena
bodhissa rājakumārassa kokanudo <note n="1">Sī. Yu. kokanado.</note> nāma pāsādo acirakārito
hoti anajjhāvuṭaṭho samaṇena vā brāhmaṇena vā kenaci vā
manussabhūtena. Atha kho bodhi rājakumāro sañjikāputtaṁ māṇavaṁ
āmantesi ehi tvaṁ samma sañjikāputta yena bhagavā tenupasaṅkama
upasaṅkamitvā mama vacanena bhagavato pāde sirasā vanda appābādhaṁ
appātaṅkaṁ lahuṭṭhānaṁ balaṁ phāsuvihāraṁ puccha bodhi bhante rājakumāro
bhagavato pāde sirasā vandati appābādhaṁ appātaṅkaṁ
lahuṭṭhānaṁ balaṁ phāsuvihāraṁ pucchatīti evañca vadehi adhivāsetu
kira bhante bhagavā bodhissa rājakumārassa svātanāya bhattaṁ saddhiṁ
bhikkhusaṅghenāti. Evaṁ bhoti kho sañjikāputto māṇavo bodhissa
rājakumārassa paṭissutvā yena bhagavā tenupasaṅkami upasaṅkamitvā
bhagavatā saddhiṁ sommodi sammodanīyaṁ kathaṁ sārāṇīyaṁ vītisāretvā
ekamantaṁ nisīdi.
<p n="487"/>Ekamantaṁ nisinno kho sañjikāputto māṇavo bhagavantaṁ
etadavoca bodhi bho gotama rājakumāro bhoto gotamassa pāde
<pb n="2.441"/>
Sirasā vandati appābādhaṁ appātaṅkaṁ lahuṭṭhānaṁ balaṁ phāsuvihāraṁ
pucchati evañca pana vadeti adhivāsetu kira bhavaṁ gotamo
bodhissa rājakumārassa svātanāya bhattaṁ saddhiṁ bhikkhusaṅghenāti.
Adhivāsesi bhagavā tuṇhībhāvena. Atha kho sañjikāputto māṇavo
bhagavato adhivāsanaṁ viditvā uṭṭhāyāsanā yena bodhi rājakumāro
tenupasaṅkami upasaṅkamitvā <pb ed="P" n="2.92" set="M"/>bodhiṁ rājakumāraṁ etadavoca avocumhā
kho mayaṁ bhoto vacanena taṁ bhavantaṁ gotamaṁ bodhi bho
gotama rājakumāro bhoto gotamassa pāde sirasā vandati
appābādhaṁ appātaṅkaṁ lahuṭṭhānaṁ balaṁ phāsuvihāraṁ pucchati evañca
vadeti adhivāsetu kira bhavaṁ gotamo bodhissa rājakumārassa svātanāya
bhattaṁ saddhiṁ bhikkhusaṅghenāti adhivutthañca pana samaṇena gotamenāti.
Atha kho bodhi rājakumāro tassā rattiyā accayena
<note n="1">Yu. etthantare saketi dissati.</note> Nivesane paṇītaṁ khādanīyaṁ bhojanīyaṁ paṭiyādāpetvā kokanudañca
pāsādaṁ odātehi dussehi santharāpetvā yāva pacchimasopāṇakaḷevarā
sañjikāputtaṁ māṇavaṁ āmantesi ehi tvaṁ samma
sañjikāputta yena bhagavā tenupasaṅkama upasaṅkamitvā bhagavato
kālaṁ ārocehi kālo bhante niṭṭhitaṁ bhattanti. Evaṁ bhoti
kho sañjikāputto māṇavo bodhissa rājakumārassa paṭissutvā
yena bhagavā tenupasaṅkami upasaṅkamitvā bhagavato kālaṁ ārocesi
kālo bho gotama niṭṭhitaṁ bhattanti.
<pb n="2.442"/>
<p n="488"/>Atha kho bhagavā pubbaṇhasamayaṁ nivāsetvā pattacīvaramādāya
yena bodhissa rājakumārassa nivesanaṁ tenupasaṅkami. Tena
kho pana samayena bodhi rājakumāro bahidvārakoṭṭhake ṭhito hoti
bhagavantaṁ āgamayamāno. Addasā kho bodhi rājakumāro bhagavantaṁ
dūratova āgacchantaṁ disvāna paccuggantvā bhagavantaṁ abhivādetvā
purakkhitvā yena kokanudo pāsādo tenupasaṅkami. Atha kho
bhagavā pacchimaṁ sopāṇakaḷevaraṁ nissāya aṭṭhāsi. Atha kho bodhi
rājakumāro bhagavantaṁ etadavoca abhirūhatu bhante bhagavā dussāni
abhirūhatu sugato dussāni yaṁ mama assa dīgharattaṁ hitāya sukhāyāti.
Evaṁ vutte bhagavā tuṇhī ahosi. Dutiyampi kho bodhi rājakumāro
bhagavantaṁ etadavoca abhirūhatu bhante bhagavā dussāni
abhirūhatu sugato dussāni yaṁ mama assa dīgharattaṁ hitāya sukhāyāti.
Evaṁ vutte <note n="1">Yu. evaṁ vutteti natthi. dutiyampi khoti dissati. </note> bhagavā tuṇhī ahosi. Tatiyampi kho bodhi rājakumāro
bhagavantaṁ etadavoca abhirūhatu bhante bhagavā dussāni
abhirūhatu sugato dussāni yaṁ mama assa dīgharattaṁ hitāya sukhāyāti.
Atha kho bhagavā āyasmantaṁ ānandaṁ apalokesi. Atha kho
āyasmā ānando bodhiṁ rājakumāraṁ etadavoca saṁharatu rājakumāra
dussāni na bhagavā celapaṭikaṁ akkamissati pacchimaṁ janataṁ tathāgato
apaloketīti. Atha kho bodhi rājakumāro dussāni saṁharāpetvā
upari kokanude <note n="2">Yu. etthantare pāsādeti dissati.</note> āsanāni paññāpesi. Atha kho bhagavā kokanudaṁ
<pb n="2.443"/>
Pāsādaṁ abhirūhitvā paññatte āsane nisīdi saddhiṁ bhikkhusaṅghena.
Atha kho bodhi rājakumāro buddhappamukhaṁ bhikkhusaṅghaṁ paṇītena khādanīyena
bhojanīyena sahatthā santappesi sampavāresi. Atha kho bodhi
rājakumāro bhagavantaṁ bhuttāviṁ onītapattapāṇiṁ aññataraṁ nīcaṁ
āsanaṁ gahetvā ekamantaṁ nisīdi. Ekamantaṁ nisinno kho bodhi
rājakumāro bhagavantaṁ etadavoca mayhaṁ kho bhante evaṁ hoti
na kho sukhena sukhaṁ adhigantabbaṁ dukkhena kho sukhaṁ adhigantabbanti.
<p n="489"/>Mayhampi kho rājakumāra pubbeva sambodhā anabhisambuddhassa
bodhisattasseva sato etadahosi na kho sukhena
sukhaṁ adhigantabbaṁ dukkhena kho sukhaṁ adhigantabbanti. So kho ahaṁ
rājakumāra aparena samayena daharova samāno susukāḷakeso bhadrena
yobbanena samannāgato paṭhamena vayasā akāmakānaṁ mātāpitūnaṁ
assumukhānaṁ rodantānaṁ kesamassuṁ ohāretvā kāsāyāni vatthāni
acchādetvā agārasmā anagāriyaṁ pabbajiṁ. So evaṁ pabbajito
samāno kiṁkusalagavesī anuttaraṁ santivarapadaṁ pariyesamāno yena āḷāro
kālāmo tenupasaṅkamiṁ upasaṅkamitvā āḷāraṁ kālāmaṁ etadavocaṁ
icchāmahaṁ āvuso kālāma imasmiṁ dhammavinaye brahmacariyaṁ caritunti.
Evaṁ vutte rājakumāra āḷāro kālāmo maṁ etadavoca viharatāyasmā
tādiso ayaṁ dhammo yattha viññū puriso nacirasseva sakaṁ
ācariyakaṁ sayaṁ abhiññā sacchikatvā upasampajja vihareyyāti.
<pb n="2.444"/>
So kho ahaṁ rājakumāra nacirasseva khippameva taṁ dhammaṁ pariyāpuṇiṁ.
So kho ahaṁ rājakumāra tāvattakeneva oṭṭhapahatamattena lapitalāpanamattena
ñāṇavādañca vadāmi theravādañca jānāmi passāmīti
ca paṭijānāmi ahañceva añño ca. Tassa mayhaṁ rājakumāra
etadahosi na kho āḷāro kālāmo imaṁ dhammaṁ kevalaṁ saddhāmattakena
sayaṁ abhiññā sacchikatvā upasampajja viharāmīti pavedeti <note n="1">Sī. pavedesi.</note>
addhā āḷāro kālāmo imaṁ dhammaṁ jānaṁ passaṁ viharatīti.
Atha khvāhaṁ rājakumāra yena āḷāro kālāmo tenupasaṅkamiṁ
upasaṅkamitvā āḷāraṁ kālāmaṁ etadavocaṁ kittāvatā no
āvuso kālāma imaṁ dhammaṁ sayaṁ abhiññā sacchikatvā upasampajja
pavedesīti. Evaṁ vutte rājakumāra āḷāro kālāmo
ākiñcaññāyatanaṁ pavedesi. Tassa mayhaṁ rājakumāra etadahosi
na kho āḷārasseva kālāmassa atthi saddhā mayhaṁpatthi saddhā
na kho āḷārasseva kālāmassa atthi viriyaṁ mayhaṁpatthi viriyaṁ
na kho āḷārasseva kālāmassa atthi sati ... Samādhi ... Paññā
mayhaṁpatthi paññā yannūnāhaṁ yaṁ dhammaṁ āḷāro kālāmo sayaṁ
abhiññā sacchikatvā upasampajja viharāmīti pavedeti tassa dhammassa
sacchikiriyāya padaheyyanti. So kho ahaṁ rājakumāra nacirasseva
khippameva taṁ dhammaṁ sayaṁ abhiññā sacchikatvā upasampajja vihāsiṁ.
<pb n="2.445"/>
Atha khvāhaṁ rājakumāra yena āḷāro kālāmo tenupasaṅkamiṁ upasaṅkamitvā
āḷāraṁ kālāmaṁ etadavocaṁ ettāvatā no āvuso
kālāma imaṁ dhammaṁ sayaṁ abhiññā sacchikatvā upasampajja
pavedesīti. Ettāvatā kho ahaṁ āvuso imaṁ dhammaṁ sayaṁ
abhiññā sacchikatvā upasampajja pavedemīti. Ahaṁpi kho āvuso
ettāvatā imaṁ dhammaṁ sayaṁ abhiññā sacchikatvā upasampajja
viharāmīti. Lābhā no āvuso suladdhaṁ no āvuso ye mayaṁ
āyasmantaṁ tādisaṁ sabrahmacāriṁ passāma iti yāhaṁ dhammaṁ
sayaṁ abhiññā sacchikatvā upasampajja pavedemi taṁ tvaṁ dhammaṁ
sayaṁ abhiññā sacchikatvā upasampajja vihāsi yaṁ tvaṁ dhammaṁ
sayaṁ abhiññā sacchikatvā upasampajja vihāsi tamahaṁ dhammaṁ sayaṁ
abhiññā sacchikatvā upasampajja pavedemi iti yāhaṁ dhammaṁ
jānāmi taṁ tvaṁ dhammaṁ jānāsi yaṁ tvaṁ dhammaṁ jānāsi tamahaṁ dhammaṁ
jānāmi iti yādiso ahaṁ tādiso tuvaṁ yādiso tuvaṁ tādiso
ahaṁ. Ehidāni āvuso ubho vasantā imaṁ gaṇaṁ pariharāmāti.
Iti kho rājakumāra āḷāro kālāmo ācariyo me samāno
antevāsiṁ maṁ samānaṁ attano samasamaṁ ṭhapesi uḷārāya ca maṁ
pūjāya pūjesi. Tassa mayhaṁ rājakumāra etadahosi nāyaṁ dhammo
nibbidāya na virāgāya na nirodhāya na upasamāya na abhiññāya
na sambodhāya na nibbānāya saṁvattati yāvadeva ākiñcaññāyatanūpapattiyāti.
<pb n="2.446"/>
So kho ahaṁ rājakumāra taṁ dhammaṁ analaṅkaritvā
tasmā dhammā nibbijja apakkamiṁ.
<p n="490"/>So kho ahaṁ rājakumāra kiṁkusalagavesī anuttaraṁ santivarapadaṁ
pariyesamāno yena uddako rāmaputto tenupasaṅkamiṁ upasaṅkamitvā
uddakaṁ rāmaputtaṁ etadavocaṁ icchāmahaṁ āvuso
rāma imasmiṁ dhammavinaye brahmacariyaṁ caritunti. Evaṁ vutte
rājakumāra uddako rāmaputto maṁ etadavoca viharatāyasmā
tādiso ayaṁ dhammo yattha viññū puriso nacirasseva sakaṁ ācariyakaṁ
sayaṁ abhiññā sacchikatvā upasampajja vihareyyāti. So kho
ahaṁ rājakumāra nacirasseva khippameva taṁ dhammaṁ pariyāpuṇiṁ. So
kho ahaṁ rājakumāra tāvattakeneva oṭṭhapahatamattena lapitalāpanamattena
ñāṇavādañca vadāmi theravādañca jānāmi passāmīti
ca paṭijānāmi ahañceva añño ca. Tassa mayhaṁ rājakumāra
etadahosi na kho rāmo imaṁ dhammaṁ kevalaṁ saddhāmattakena sayaṁ
abhiññā sacchikatvā upasampajja viharāmīti pavedeti addhā
rāmo imaṁ dhammaṁ jānaṁ passaṁ viharatīti. Atha khvāhaṁ rājakumāra
yena uddako rāmaputto tenupasaṅkamiṁ upasaṅkamitvā uddakaṁ
rāmaputtaṁ etadavocaṁ kittāvatā no āvuso rāma imaṁ dhammaṁ
sayaṁ abhiññā sacchikatvā upasampajja pavedesīti. Evaṁ vutte
rājakumāra uddako rāmaputto nevasaññānāsaññāyatanaṁ pavedesi.
<pb n="2.447"/>
Tassa mayhaṁ rājakumāra etadahosi na kho rāmasseva ahosi
saddhā mayhaṁpatthi saddhā na kho rāmasseva ahosi viriyaṁ .pe.
Sati ... Samādhi ... Paññā mayhaṁpatthi paññā yannūnāhaṁ yaṁ
dhammaṁ rāmo sayaṁ abhiññā sacchikatvā upasampajja viharāmīti
pavedesi tassa dhammassa sacchikiriyāya padaheyyanti. So kho
ahaṁ rājakumāra nacirasseva khippameva taṁ dhammaṁ sayaṁ abhiññā
sacchikatvā upasampajja vihāsiṁ. Atha khvāhaṁ rājakumāra yena
uddako rāmaputto tenupasaṅkamiṁ upasaṅkamitvā uddakaṁ rāmaputtaṁ
etadavocaṁ ettāvatā no āvuso rāma imaṁ dhammaṁ sayaṁ
abhiññā sacchikatvā upasampajja pavedesīti. Ettāvatā kho
ahaṁ āvuso imaṁ dhammaṁ sayaṁ abhiññā sacchikatvā upasampajja
pavedemīti. Ahaṁpi kho āvuso ettāvatā imaṁ dhammaṁ sayaṁ
abhiññā sacchikatvā upasampajja viharāmīti. Lābhā no āvuso
suladdhaṁ no āvuso ye mayaṁ āyasmantaṁ tādisaṁ sabrahmacāriṁ
passāma iti yaṁ dhammaṁ rāmo sayaṁ abhiññā sacchikatvā
upasampajja pavedesi taṁ tvaṁ dhammaṁ sayaṁ abhiññā sacchikatvā
upasampajja vihāsi yaṁ tvaṁ dhammaṁ sayaṁ abhiññā sacchikatvā
upasampajja vihāsi taṁ dhammaṁ rāmo sayaṁ abhiññā sacchikatvā
upasampajja pavedesi iti yaṁ dhammaṁ rāmo abhiññāsi taṁ tvaṁ
dhammaṁ jānāsi yaṁ tvaṁ dhammaṁ jānāsi taṁ dhammaṁ rāmo abhiññāsi
<pb n="2.448"/>
Iti yādiso rāmo ahosi tādiso tuvaṁ yādiso tuvaṁ tādiso
rāmo ahosi ehidāni āvuso tuvaṁ imaṁ gaṇaṁ pariharāti.
Iti kho rājakumāra uddako rāmaputto sabrahmacārī me samāno
ācariyaṭṭhāneva <note n="1">Sī. ca.</note> maṁ ṭhapesi uḷārāya ca maṁ pūjāya pūjesi. Tassa
mayhaṁ rājakumāra etadahosi nāyaṁ dhammo nibbidāya na virāgāya
na nirodhāya na upasamāya na abhiññāya na sambodhāya na nibbānāya
saṁvattati yāvadeva nevasaññānāsaññāyatanūpapattiyāti. So kho
ahaṁ rājakumāra taṁ dhammaṁ analaṅkaritvā tasmā dhammā nibbijja
apakkamiṁ.
<p n="491"/>So kho ahaṁ rājakumāra kiṁkusalagavesī anuttaraṁ santivarapadaṁ
pariyesamāno magadhesu anupubbena cārikaṁ caramāno yena
uruveḷā senānigamo tadavasariṁ. Tatthaddasaṁ ramaṇīyaṁ bhūmibhāgaṁ
pāsādikañca vanasaṇḍaṁ nadiñca sandantiṁ sītodakaṁ <note n="2">Sī. Yu. setakaṁ.</note> supatitthaṁ ramaṇīyaṁ
samantā ca gocaragāmaṁ. Tassa mayhaṁ rājakumāra etadahosi
ramaṇīyo vata bhūmibhāgo pāsādiko ca vanasaṇḍo nadī ca sandati
sītodakā supatitthā ramaṇīyā samantā ca gocaragāmo alaṁ
vatidaṁ kulaputtassa padhānatthikassa padhānāyāti. So kho ahaṁ
rājakumāra tattheva nisīdiṁ alamidaṁ padhānāyāti.
<p n="492"/>Apissu maṁ rājakumāra tisso upamā paṭibhaṁsu anacchariyā
<pb n="2.449"/>
Pubbe assutapubbā. Seyyathāpi rājakumāra allaṁ kaṭṭhaṁ sasnehaṁ <note n="1">Sī. sassinehaṁ.</note>
udake nikkhittaṁ. Atha puriso āgaccheyya uttarāraṇiṁ ādāya
aggiṁ abhinibbattessāmi tejo pātukarissāmīti. Taṁ kiṁ maññasi
rājakumāra api nu so puriso amuṁ allaṁ kaṭṭhaṁ sasnehaṁ udake
nikkhittaṁ uttarāraṇiṁ ādāya abhimatthanto aggiṁ abhinibbatteyya
tejo pātukareyyāti. No hetaṁ bhante taṁ kissa hetu
aduñhi bhante allaṁ kaṭṭhaṁ sasnehaṁ tañca pana udake nikkhittaṁ
yāvadeva ca pana so puriso kilamathassa vighātassa bhāgī assāti.
Evameva kho rājakumāra ye hi keci samaṇā vā brāhmaṇā
vā kāyena ceva kāmehi avūpakaṭṭhā viharanti yo ca nesaṁ
kāmesu kāmacchando kāmasneho kāmamucchā kāmapipāsā kāmapariḷāho
so ca ajjhattaṁ na supahīno hoti na supaṭippassaddho.
Opakkamikā cepi te bhonto samaṇabrāhmaṇā dukkhā tippā
kaṭukā vedanā vediyanti abhabbāva te ñāṇāya dassanāya
anuttarāya sambodhāya. No cepi te bhonto samaṇabrāhmaṇā
opakkamikā dukkhā tippā kaṭukā vedanā vediyanti abhabbāva
te ñāṇāya dassanāya anuttarāya sambodhāya. Ayaṁ kho maṁ
rājakumāra paṭhamā upamā paṭibhāsi anacchariyā pubbe assutapubbā.
<p n="493"/>Aparāpi kho maṁ rājakumāra dutiyā upamā paṭibhāsi
<pb n="2.450"/>
Anacchariyā pubbe assutapubbā. Seyyathāpi rājakumāra allaṁ
kaṭṭhaṁ sasnehaṁ ārakā udakā thale nikkhittaṁ. Atha puriso
āgaccheyya uttarāraṇiṁ ādāya aggiṁ abhinibbattessāmi tejo
pātukarissāmīti. Taṁ kiṁ maññasi rājakumāra api nu so puriso
amuṁ allaṁ kaṭṭhaṁ sasnehaṁ ārakā udakā thale nikkhittaṁ uttarāraṇiṁ
ādāya abhimatthanto aggiṁ abhinibbatteyya tejo pātukareyyāti.
No hetaṁ bhante taṁ kissa hetu aduñhi bhante allaṁ kaṭṭhaṁ
sasnehaṁ kiñcāpi ārakā udakā thale nikkhittaṁ yāvadeva ca
pana so puriso kilamathassa vighātassa bhāgī assāti. Evameva
kho rājakumāra ye hi keci samaṇā vā brāhmaṇā vā kāyena
ceva kāmehi vūpakaṭṭhā viharanti yo ca nesaṁ kāmesu kāmacchando
kāmasneho kāmamucchā kāmapipāsā kāmapariḷāho so ca ajjhattaṁ
na supahīno hoti na supaṭippassaddho. Opakkamikā cepi te
bhonto samaṇabrāhmaṇā dukkhā tippā kaṭukā vedanā vediyanti
abhabbāva te ñāṇāya dassanāya anuttarāya sambodhāya. No
cepi te bhonto samaṇabrāhmaṇā opakkamikā dukkhā tippā
kaṭukā vedanā vediyanti abhabbāva te ñāṇāya dassanāya
anuttarāya sambodhāya. Ayaṁ kho maṁ rājakumāra dutiyā upamā
paṭibhāsi anacchariyā pubbe assutapubbā.
<p n="494"/>Aparāpi kho maṁ rājakumāra tatiyā upamā paṭibhāsi
<pb n="2.451"/>
Anacchariyā pubbe assutapubbā. Seyyathāpi rājakumāra sukkhaṁ
kaṭṭhaṁ koḷāpaṁ ārakā udakā thale nikkhittaṁ. Atha puriso
āgaccheyya uttarāraṇiṁ ādāya aggiṁ abhinibbattessāmi tejo
pātukarissāmīti. Taṁ kiṁ maññasi rājakumāra api nu so puriso
amuṁ sukkhaṁ kaṭṭhaṁ koḷāpaṁ ārakā udakā thale nikkhittaṁ uttarāraṇiṁ
ādāya abhimatthanto aggiṁ abhinibbatteyya tejo pātukareyyāti.
Evaṁ bhante taṁ kissa hetu aduñhi bhante sukkhaṁ kaṭṭhaṁ koḷāpaṁ
tañca pana ārakā udakā thale nikkhittanti. Evameva kho
rājakumāra ye hi keci samaṇā vā brāhmaṇā vā kāyena
ceva kāmehi vūpakaṭṭhā viharanti yo ca nesaṁ kāmesu kāmacchando
kāmasneho kāmamucchā kāmapipāsā kāmapariḷāho so ca ajjhattaṁ
supahīno hoti supaṭippassaddho. Opakkamikā cepi te bhonto
samaṇabrāhmaṇā dukkhā tippā kaṭukā vedanā vediyanti bhabbāva
te ñāṇāya dassanāya anuttarāya sambodhāya. No cepi te
bhonto samaṇabrāhmaṇā opakkamikā dukkhā tippā kaṭukā
vedanā vediyanti bhabbāva te ñāṇāya dassanāya anuttarāya
sambodhāya. Ayaṁ kho maṁ rājakumāra tatiyā upamā paṭibhāsi
anacchariyā pubbe assutapubbā. Imā kho maṁ rājakumāra tisso
upamā paṭibhaṁsu <note n="1">Sī. paṭibhāsuṁ.</note> anacchariyā pubbe assutapubbā.
<pb n="2.452"/>
<p n="495"/>Tassa mayhaṁ rājakumāra etadahosi yannūnāhaṁ dantebhi
dantamādhāya jivhāya tāluṁ āhacca cetasā cittaṁ abhiniggaṇheyyaṁ
abhinippīḷeyyaṁ abhisantāpeyyanti. So kho ahaṁ rājakumāra
dantebhi dantamādhāya jivhāya tāluṁ āhacca cetasā cittaṁ abhiniggaṇhāmi
abhinippīḷemi abhisantāpemi. Tassa mayhaṁ rājakumāra
dantebhi dantamādhāya jivhāya tāluṁ āhacca cetasā cittaṁ abhiniggaṇhato
abhippīḷayato abhisantāpayato kacchehi sedā muccanti.
Seyyathāpi rājakumāra balavā puriso dubbalataraṁ purisaṁ sīse vā
gahetvā khandhe vā gahetvā abhiniggaṇheyya abhinippīḷeyya
abhisantāpeyya evameva kho me rājakumāra dantebhi dantamādhāya
jivhāya tāluṁ āhacca cetasā cittaṁ abhiniggaṇhato abhinippīḷayato
abhisantāpayato kacchehi sedā muccanti. Āraddhaṁ kho pana me
rājakumāra viriyaṁ hoti asallīnaṁ upaṭṭhitā sati appammuṭṭhā <note n="1">Sī. Yu. asammuṭṭhā.</note>
sāraddho ca pana me kāyo hoti appaṭippassaddho teneva
dukkhappadhānena padhānābhitunnassa sato.
<p n="496"/>Tassa mayhaṁ rājakumāra etadahosi yannūnāhaṁ appānakaṁ
jhānaṁ jhāyeyyanti. So kho ahaṁ rājakumāra mukhato ca
nāsato ca assāsapassāse uparundhiṁ. Tassa mayhaṁ rājakumāra
mukhato ca nāsato ca assāsapassāsesu uparuddhesu kaṇṇasotehi
<pb n="2.453"/>
Vātānaṁ nikkhantānaṁ adhimatto saddo hoti. Seyyathāpi nāma
kammāragaggariyā <note n="1">Sī. gaggāriyā.</note> dhamamānāya adhimatto saddo hoti evameva
kho me rājakumāra mukhato ca nāsato ca assāsapassāsesu
uparuddhesu kaṇṇasotehi vātānaṁ nikkhantānaṁ adhimatto saddo
hoti. Āraddhaṁ kho pana me rājakumāra viriyaṁ hoti asallīnaṁ
upaṭṭhitā sati appammuṭṭhā sāraddho ca pana me kāyo hoti
appaṭippassaddho teneva dukkhappadhānena padhānābhitunnassa sato.
<p n="497"/>Tassa mayhaṁ rājakumāra etadahosi yannūnāhaṁ appānakaṁyeva
jhānaṁ jhāyeyyanti. So kho ahaṁ rājakumāra mukhato ca
nāsato ca kaṇṇasotato ca <note n="2">Sī. Yu. kaṇṇato cāti evaṁ sabbattha ñātabbaṁ.</note> assāsapassāse uparundhiṁ. Tassa
mayhaṁ rājakumāra mukhato ca nāsato ca kaṇṇasotato ca assāsapassāsesu
uparuddhesu adhimattā vātā muddhānaṁ ohananti.
Seyyathāpi rājakumāra balavā puriso tiṇhena sikharena muddhānaṁ
abhimattheyya evameva kho me rājakumāra mukhato ca nāsato ca
kaṇṇasotato ca assāsapassāsesu uparuddhesu adhimattā vātā
muddhānaṁ ohananti. Āraddhaṁ kho pana me rājakumāra viriyaṁ hoti
asallīnaṁ upaṭṭhitā sati appammuṭṭhā sāraddho ca pana me
kāyo hoti appaṭippassaddho teneva dukkhappadhānena padhānābhitunnassa
sato.
<pb n="2.454"/>
<p n="498"/>Tassa mayhaṁ rājakumāra etadahosi yannūnāhaṁ appānakaṁyeva
jhānaṁ jhāyeyyanti. So kho ahaṁ rājakumāra mukhato
ca nāsato ca kaṇṇasotato ca assāsapassāse uparundhiṁ. Tassa
mayhaṁ rājakumāra mukhato ca nāsato ca kaṇṇasotato ca assāsapassāsesu
uparuddhesu adhimattā sīse sīsavedanā honti. Seyyathāpi
rājakumāra balavā puriso daḷhena varattakkhandhena sīse sīsaveṭṭhanaṁ
dadeyya evameva kho me rājakumāra mukhato ca nāsato ca
kaṇṇasotato ca assasāsapassāsesu uparuddhesu adhimattā sīse
sīsavedanā honti. Āraddhaṁ kho pana me rājakumāra viriyaṁ hoti
asallīnaṁ upaṭṭhitā sati appammuṭṭhā sāraddho ca pana me
kāyo hoti appaṭippassaddho teneva dukkhappadhānena padhānābhitunnassa
sato.
<p n="499"/>Tassa mayhaṁ rājakumāra etadahosi yannūnāhaṁ appānakaṁyeva
jhānaṁ jhāyeyyanti. So kho ahaṁ rājakumāra mukhato ca
nāsato ca kaṇṇasotato ca assāsapassāse uparundhiṁ. Tassa
mayhaṁ rājakumāra mukhato ca nāsato ca kaṇṇasotato ca assāsapassāsesu
uparuddhesu adhimattā vātā kucchiṁ parikantanti. Seyyathāpi
rājakumāra dakkho goghātako vā goghātakantevāsī vā tiṇhena
govikantanena kucchiṁ parikanteyya evameva kho rājakumāra mukhato
ca nāsato ca kaṇṇasotato ca asasāsapassāsesu uparuddhesu
<pb n="2.455"/>
Adhimattā vātā kucchiṁ parikantanti. Āraddhaṁ kho pana me
rājakumāra viriyaṁ hoti asallīnaṁ upaṭṭhitā sati appammuṭṭhā
sāraddho ca pana me kāyo hoti appaṭippassaddho teneva
dukkhappadhānena padhānābhitunnassa sato.
<p n="500"/>Tassa mayhaṁ rājakumāra etadahosi yannūnāhaṁ appānakaṁyeva
jhānaṁ jhāyeyyanti. So kho ahaṁ rājakumāra mukhato ca
nāsato ca kaṇṇasotato ca assāsapassāse uparundhiṁ. Tassa
mayhaṁ rājakumāra mukhato ca nāsato ca kaṇṇasotato ca assāsapassāsesu
uparuddhesu adhimatto kāyasmiṁ ḍāho hoti. Seyyathāpi
rājakumāra dve balavanto purisā dubbalataraṁ purisaṁ nānābāhāsu
gahetvā aṅgārakāsuyā santāpeyyuṁ saṁparitāpeyyuṁ evameva kho
me rājakumāra mukhato ca nāsato ca kaṇṇasotato ca assāsapassāsesu
uparuddhesu adhimatto kāyasmiṁ ḍāho hoti. Āraddhaṁ
kho pana me rājakumāra viriyaṁ hoti asallīnaṁ upaṭṭhitā sati
appammuṭṭhā sāraddho ca pana me kāyo hoti appaṭippassaddho
teneva dukkhappadhānena padhānābhitunnassa sato.
<p n="501"/>Apissu maṁ rājakumāra devatā disvā evamāhaṁsu
kālakato samaṇo gotamoti. Ekaccā devatā evamāhaṁsu na
kālakato samaṇo gotamo apica kālaṁ karotīti. Ekaccā
devatā evamāhaṁsu na kālakato samaṇo gotamo napi kālaṁ
<pb n="2.456"/>
Karoti arahaṁ samaṇo gotamo vihāro tveva so arahato
evarūpo hotīti.
<p n="502"/>Tassa mayhaṁ rājakumāra etadahosi yannūnāhaṁ sabbaso
āhārupacchedāya paṭipajjeyyanti. Atha kho maṁ rājakumāra tā
devatā upasaṅkamitvā etadavocuṁ mā kho tvaṁ mārisa sabbaso
āhārupacchedāya paṭipajji. Sace kho tvaṁ mārisa sabbaso
āhārupacchedāya paṭipajjissasi tassa te mayaṁ dibbaṁ ojaṁ
lomakūpehi ajjhoharissāma tāya tvaṁ yāpessasīti. Tassa
mayhaṁ rājakumāra etadahosi ahaṁ ceva kho pana sabbaso
ajaddhukaṁ paṭijāneyyaṁ imā ca kho me devatā dibbaṁ ojaṁ
lomakūpehi ajjhohareyyuṁ tāya cāhaṁ yāpeyyaṁ taṁ mama assa
musāti. So kho ahaṁ rājakumāra tā devatā paccācikkhāmi
alanti vadāmi. Tassa mayhaṁ rājakumāra etadahosi yannūnāhaṁ
thokaṁ thokaṁ āhāraṁ āhāreyyaṁ pasataṁ pasataṁ yadi vā muggayūsaṁ
yadi vā kulatthayūsaṁ yadi vā kaḷāyayūsaṁ <note n="1">Sī. kāḷayūsaṁ.</note> yadi vā hareṇukayūsanti.
So kho ahaṁ rājakumāra thokaṁ thokaṁ āhāraṁ āhāresiṁ pasataṁ
pasataṁ yadi vā muggayūsaṁ yadi vā kulatthayūsaṁ yadi vā kaḷāyayūsaṁ
yadi vā hareṇukayūsanti. Tassa mayhaṁ rājakumāra thokaṁ thokaṁ
āhāraṁ āhārayato pasataṁ pasataṁ yadi vā muggayūsaṁ yadi vā
<pb n="2.457"/>
Kulatthayūsaṁ yadi vā kaḷāyayūsaṁ yadi vā hareṇukayūsaṁ adhimattakasimānaṁ
patto kāyo hoti.
<p n="503"/>Seyyathāpi nāma asītikapabbāni vā kālapabbāni vā
evamevassu me aṅgapaccaṅgāni bhavanti tāyevappāhāratāya.
Seyyathāpi nāma oṭṭhapadaṁ evamevassu me ānisadaṁ hoti
tāyevappāhāratāya. Seyyathāpi nāma vaṭṭanāvaḷī evamevassu
me piṭṭhikaṇṭako uṇṇatāvaṇato hoti tāyevappāhāratāya.
Seyyathāpi nāma jajjarasālāya <note n="1">Yu. jarasālāya.</note> gopāṇasiyo oluggaviluggā bhavanti
evamevassu me phāsuḷiyo oluggaviluggā bhavanti tāyevappāhāratāya.
Seyyathāpi nāma gambhīre udapāne udakatārakā
gambhīragatā okkhāyikā dissanti evamevassu me akkhikūpesu
akkhitārakā gambhīragatā okkhāyikā dissanti tāyevappāhāratāya.
Seyyathāpi nāma tittikālāvu āmakacchinno vātātapena
saṁphusito hoti sammilāto evamevassu me sīsacchavi saṁphusitā
hoti sammilātā tāyevappāhāratāya. So kho ahaṁ rājakumāra
udaracchaviṁ parimasissāmīti piṭṭhikaṇṭakaṁyeva pariggaṇhāmi piṭṭhikaṇṭakaṁ
parimasissāmīti udaracchaviṁyeva pariggaṇhāmi. Yāvassu
me rājakumāra udaracchavi piṭṭhikaṇṭakaṁ allīnā hoti tāyevappāhāratāya.
So kho ahaṁ rājakumāra vaccaṁ vā muttaṁ vā
karissāmīti tattheva avakujjo papatāmi tāyevappāhāratāya. So
<pb n="2.458"/>
Kho ahaṁ rājakumāra imameva kāyaṁ assāsento pāṇinā gattāni
anumajjāmi. Tassa mayhaṁ rājakumāra pāṇinā gattāni anumajjato
pūtimūlāni lomāni kāyasmā papatanti tāyevappāhāratāya.
Apissu maṁ rājakumāra manussā disvā evamāhaṁsu kāḷo samaṇo
gotamoti. Ekacce manussā evamāhaṁsu na kāḷo samaṇo
gotamo sāmo samaṇo gotamoti. Ekacce manussā evamāhaṁsu
na kāḷo samaṇo gotamo nāpi sāmo maṅguracchavī samaṇo
gotamoti. Yāvassu me rājakumāra tāya parisuddho chavivaṇṇo
pariyodāto upahato hoti tāyevappāhāratāya.
<p n="504"/>Tassa mayhaṁ rājakumāra etadahosi ye kho keci
atītamaddhānaṁ samaṇā vā brāhmaṇā vā opakkamikā dukkhā
tippā kaṭukā vedanā vedayiṁsu etāvaparamaṁ nayito bhiyyo.
Yepi hi keci anāgatamaddhānaṁ samaṇā vā brāhmaṇā vā
opakkamikā dukkhā tippā kaṭukā vedanā vedayissanti etāvaparamaṁ
nayito bhiyyo. Yepi hi keci etarahi samaṇā vā
brāhmaṇā vā opakkamikā dukkhā tippā kaṭukā vedanā
vediyanti etāvaparamaṁ nayito bhiyyo. Na kho panāhaṁ imāya
kaṭukāya dukkarakārikāya adhigacchāmi uttariṁ manussadhammā alamariyañāṇadassanavisesaṁ
siyā nu kho añño maggo bodhiyāti.
<p n="505"/>Tassa mayhaṁ rājakumāra etadahosi abhijānāmi kho
<pb n="2.459"/>
Panāhaṁ pitu sakkassa kammante sītāyaṁ jambuchāyāyaṁ nisinno
vivicceva kāmehi vivicca akusalehi dhammehi savitakkaṁ savicāraṁ
vivekajaṁ pītisukhaṁ paṭhamaṁ jhānaṁ upasampajja viharitā siyā nu kho
eso maggo bodhiyāti. Tassa mayhaṁ rājakumāra satānusārīviññāṇaṁ
ahosi eseva maggo bodhiyāti. Tassa mayhaṁ
rājakumāra etadahosi kinnu kho ahaṁ tassa sukhassa bhāyāmi
yantaṁ sukhaṁ aññatreva kāmehi aññatra akusalehi dhammehīti.
Tassa mayhaṁ rājakumāra etadahosi na kho ahaṁ tassa sukhassa
bhāyāmi yantaṁ sukhaṁ aññatreva kāmehi aññatra akusalehi
dhammehīti. Tassa mayhaṁ rājakumāraṁ etadahosi na kho taṁ
sukaraṁ sukhaṁ adhigantuṁ evaṁ adhimattakasimānaṁ pattakāyena yannūnāhaṁ
oḷārikaṁ āhāraṁ āhāreyyaṁ odanaṁ kummāsanti. So kho ahaṁ
rājakumāra oḷārikaṁ āhāraṁ āhāresiṁ odanaṁ kummāsaṁ. Tena
kho pana maṁ <note n="1">Sī. me.</note> rājakumāra samayena pañcavaggiyā bhikkhū paccupaṭṭhitā
honti yanno samaṇo gotamo dhammaṁ adhigamissati taṁ no
ārocessatīti. Yato kho ahaṁ rājakumāra oḷārikaṁ āhāraṁ
āhāresiṁ odanaṁ kummāsaṁ atha me te pañcavaggiyā bhikkhū
nibbijja pakkamiṁsu bāhulliko samaṇo gotamo padhānavibbhanto
āvatto bāhullāyāti <note n="2">Sī. bāhulyāya.</note>. So kho ahaṁ rājakumāra oḷārikaṁ āhāraṁ
<pb n="2.460"/>
Āhāretvā balaṁ gāhetvā vivicceva kāmehi .pe. Paṭhamaṁ jhānaṁ
upasampajja vihāsiṁ. Vitakkavicārānaṁ vūpasamā .pe. Dutiyaṁ
jhānaṁ ... Tatiyaṁ jhānaṁ ... Catutthaṁ jhānaṁ upasampajja vihāsiṁ.
<p n="506"/>So evaṁ samāhite citte parisuddhe pariyodāte
anaṅgaṇe vigatūpakkilese mudubhūte kammaniye ṭhite āneñjappatte
pubbenivāsānussatiñāṇāya cittaṁ abhininnāmesiṁ. So anekavihitaṁ
pubbenivāsaṁ anussarāmi seyyathīdaṁ ekampi jātiṁ dvepi jātiyo
.pe. Iti sākāraṁ sauddesaṁ anekavihitaṁ pubbenivāsaṁ anussarāmi.
Ayaṁ kho me rājakumāra rattiyā paṭhame yāme paṭhamā vijjā adhigatā
avijjā vihatā vijjā uppannā tamo vihato āloko uppanno
yathātaṁ appamattassa ātāpino pahitattassa viharato.
<p n="507"/>So evaṁ samāhite citte parisuddhe pariyodāte
anaṅgaṇe vigatūpakkilese mudubhūte kammaniye ṭhite āneñjappatte
sattānaṁ cutūpapātañāṇāya cittaṁ abhininnāmesiṁ. So dibbena
cakkhunā visuddhena atikkantamānusakena satte passāmi cavamāne
upapajjamāne hīne paṇīte suvaṇṇe dubbaṇṇe sugate duggate
.pe. Yathākammūpage satte pajānāmi. Ayaṁ kho me rājakumāra
rattiyā majjhime yāme dutiyā vijjā adhigatā avijjā
vihatā vijjā uppannā tamo vihato āloko uppanno
yathātaṁ appamattassa ātāpino pahitattassa viharato.
<pb n="2.461"/>
<p n="508"/>So evaṁ samāhite citte parisuddhe pariyodāte
anaṅgaṇe vigatūpakkilese mudubhūte kammaniye ṭhite āneñjappatte
āsavānaṁ khayañāṇāya cittaṁ abhininnāmesiṁ. So idaṁ dukkhanti
yathābhūtaṁ abbhaññāsiṁ .pe. Ayaṁ dukkhanirodhagāminī paṭipadāti
yathābhūtaṁ abbhaññāsiṁ ime āsavāti yathābhūtaṁ abbhaññāsiṁ .pe.
Ayaṁ āsavanirodhagāminī paṭipadāti yathābhūtaṁ abbhaññāsiṁ. Tassa
me evaṁ jānato evaṁ passato kāmāsavāpi cittaṁ vimuccittha
bhavāsavāpi cittaṁ vimuccittha avijjāsavāpi cittaṁ vimuccittha vimuttasmiṁ
vimuttamiti ñāṇaṁ ahosi khīṇā jāti vusitaṁ brahmacariyaṁ kataṁ
karaṇīyaṁ nāparaṁ itthattāyāti abbhaññāsiṁ. Ayaṁ kho me rājakumāra
rattiyā pacchime yāme tatiyā vijjā adhigatā avijjā vihatā
vijjā uppannā tamo vihato āloko uppanno yathātaṁ
appamattassa ātāpino pahitattassa viharato.
<p n="509"/>Tassa mayhaṁ rājakumāra etadahosi adhigato kho
me ayaṁ dhammo gambhīro duddaso duranubodho santo paṇīto
atakkāvacaro nipuṇo paṇḍitavedanīyo. Ālayarāmā kho panāyaṁ
pajā ālayaratā ālayasammuditā. Ālayarāmāya kho pana pajāya
ālayaratāya ālayasammuditāya duddasaṁ idaṁ ṭhānaṁ yadidaṁ idappaccayatā
paṭiccasamuppādo. Idaṁpi kho ṭhānaṁ duddasaṁ yadidaṁ sabbasaṅkhārasamatho
sabbūpadhipaṭinissaggo taṇhakkhayo virāgo nirodho
<pb n="2.462"/>
Nibbānaṁ. Ahañceva kho pana dhammaṁ deseyyaṁ pare ca me na
ājāneyyuṁ so mamassa kilamatho sā mamassa vihesāti. Apissu
maṁ rājakumāra imā anacchariyā gāthā paṭibhaṁsu pubbe assutapubbā
kicchena me adhigataṁ halandāni pakāsituṁ
rāgadosaparetehi nāyaṁ dhammo susambudho
paṭisotagāmiṁ nipuṇaṁ gambhīraṁ duddasaṁ aṇuṁ
rāgarattā na dakkhanti <note n="1">Yu. dakkhinti.</note> tamokkhandhena āvutāti.
Itiha me rājakumāra paṭisañcikkhato appossukkatāya cittaṁ namati
no dhammadesanāya.
<p n="510"/>Atha kho rājakumāra brahmuno sahampatissa mama cetasā
cetoparivitakkamaññāya etadahosi nassati vata bho loko vinassati
vata bho loko yatra hi nāma tathāgatassa arahato sammāsambuddhassa
appossukkatāya cittaṁ namati no dhammadesanāyāti.
Atha kho rājakumāra brahmā sahampati seyyathāpi nāma balavā
puriso sammiñjitaṁ vā bāhaṁ pasāreyya pasāritaṁ vā bāhaṁ sammiñjeyya
evameva brahmaloke antarahito mama purato pāturahosi.
Atha kho rājakumāra brahmā sahampati ekaṁsaṁ uttarāsaṅgaṁ karitvā
yenāhaṁ tenañjaliṁ paṇāmetvā maṁ etadavoca desetu me bhante
bhagavā dhammaṁ desetu sugato dhammaṁ santi sattā apparajakkhajātikā
assavanatā dhammassa parihāyanti bhavissanti dhammassa aññātāroti.
<pb n="2.463"/>
Idamavoca rājakumāra brahmā sahampati idaṁ vatvā
athāparaṁ etadavoca
pāturahosi magadhesu pubbe
dhammo asuddho samalehi cintito
apāpuretaṁ amatassa dvāraṁ
suṇantu dhammaṁ vimalenānubuddhaṁ
sele yathā pabbatamuddhaniṭṭhito
yathāpi passe janataṁ samantato
tathūpamaṁ dhammamayaṁ sumedha
pāsādamāruyha samantacakkhu
sokāvakiṇṇaṁ janatamapetasoko
avekkhassu jātijarābhibhūtaṁ
uṭṭhehi vīra vijitasaṅgāma
satthavāha anaṇa vicara loke
desetu <note n="1">Sī. Yu. desassūti dissati.</note> bhagavā dhammaṁ aññātāro bhavissantīti.
<p n="511"/>Atha khvāhaṁ rājakumāra brahmuno ca ajjhesanaṁ viditvā
sattesu ca kāruññataṁ paṭicca buddhacakkhunā lokaṁ volokesiṁ.
Addasaṁ kho ahaṁ rājakumāra buddhacakkhunā lokaṁ volokento satte
apparajakkhe mahārajakkhe tikkhindriye mudindriye svākāre dvākāre
<pb n="2.464"/>
Suviññāpaye duviññāpaye appekacce paralokavajjabhayadassāvino
viharante. Seyyathāpi nāma uppaliniyaṁ vā paduminiyaṁ vā puṇḍarīkiniyaṁ
vā appekaccāni uppalāni vā padumāni vā puṇḍarīkāni vā
udake jātāni udake saṁbaddhāni <note n="1">Yu. saṁvaddhāni.</note> udakānuggatāni anto
nimmuggapositāni appekaccāni uppalāni vā padumāni vā puṇḍarīkāni
vā udake jātāni udake saṁbaddhāni samodakaṇṭhitāni appekaccāni
uppalāni vā padumāni vā puṇḍarīkāni vā udake jātāni udake
saṁbaddhāni udakā accuggamma tiṭṭhanti anupalittāni udakena
evameva kho ahaṁ rājakumāra buddhacakkhunā lokaṁ volokento
addasaṁ satte apparajakkhe mahārajakkhe tikkhindriye mudindriye
svākāre dvākāre suviññāpaye duviññāpaye appekacce
paralokavajjabhayadassāvino viharante. Atha khvāhaṁ rājakumāra
brahmānaṁ sahampatiṁ gāthāya paccabhāsiṁ
apārutā tesaṁ amatassa dvārā
ye sotavanto pamuñcantu saddhaṁ
vihiṁsasaññī paguṇaṁ na bhāsiṁ
dhammaṁ paṇītaṁ manujesu brahmeti.
Atha kho rājakumāra brahmā sahampati katāvakāso khomhi bhagavatā
dhammadesanāyāti maṁ abhivādetvā padakkhiṇaṁ katvā tatthevantaradhāyi.
<p n="512"/>Tassa mayhaṁ rājakumāra etadahosi kassa nu kho ahaṁ
<pb n="2.465"/>
Paṭhamaṁ dhammaṁ deseyyaṁ ko imaṁ dhammaṁ khippameva ājānissatīti.
Tassa mayhaṁ rājakumāra etadahosi ayaṁ kho āḷāro kālāmo
paṇḍito viyatto medhāvī dīgharattaṁ apparajakkhajātiko yannūnāhaṁ
āḷārassa kālāmassa paṭhamaṁ dhammaṁ deseyyaṁ so imaṁ dhammaṁ
khippameva ājānissatīti. Atha kho maṁ rājakumāra devatā
upasaṅkamitvā etadavocuṁ sattāhaṁ kālakato bhante āḷāro
kālāmoti. Ñāṇañca pana me dassanaṁ udapādi sattāhaṁ
kālakato āḷāro kālāmoti. Tassa mayhaṁ rājakumāra etadahosi
mahājāniyo kho āḷāro kālāmo sace hi so imaṁ dhammaṁ
suṇeyya khippameva ājāneyyāti. Tassa mayhaṁ rājakumāra
etadahosi kassa nu kho ahaṁ paṭhamaṁ dhammaṁ deseyyaṁ ko imaṁ
dhammaṁ khippameva ājānissatīti. Tassa mayhaṁ rājakumāra etadahosi
ayaṁ kho uddako rāmaputto paṇḍito viyatto medhāvī dīgharattaṁ
apparajakkhajātiko yannūnāhaṁ uddakassa rāmaputtassa paṭhamaṁ dhammaṁ
deseyyaṁ so imaṁ dhammaṁ khippameva ājānissatīti. Atha kho
maṁ rājakumāra devatā upasaṅkamitvā etadavocuṁ abhidosakālakato
bhante uddako rāmaputtoti. Ñāṇañca pana me dassanaṁ
udapādi abhidosakālakato uddako rāmaputtoti. Tassa mayhaṁ
rājakumāra etadahosi mahājāniyo kho uddako rāmaputto
sace hi so imaṁ dhammaṁ suṇeyya khippameva ājāneyyāti.
<pb n="2.466"/>
Tassa mayhaṁ rājakumāra etadahosi kassa nu kho ahaṁ paṭhamaṁ
dhammaṁ deseyyaṁ ko imaṁ dhammaṁ khippameva ājānissatīti. Tassa
mayhaṁ rājakumāra etadahosi bahukārā kho me pañcavaggiyā
bhikkhū ye maṁ padhānapahitattaṁ upaṭṭhahiṁsu yannūnāhaṁ pañcavaggiyānaṁ
bhikkhūnaṁ paṭhamaṁ dhammaṁ deseyyanti. Tassa mayhaṁ rājakumāra etadahosi
kahaṁ nu kho etarahi pañcavaggiyā bhikkhū viharantīti. Addasaṁ kho
ahaṁ rājakumāra dibbena cakkhunā visuddhena atikkantamānusakena
pañcavaggiye bhikkhū bārāṇasiyaṁ viharante isipatane migadāye.
Atha kho ahaṁ rājakumāra uruvelāyaṁ yathābhirantaṁ viharitvā yena
bārāṇasī tena cārikaṁ apakkamiṁ <note n="1">Yu. pakkāmiṁ.</note>.
<p n="513"/>Addasā kho maṁ rājakumāra upako ājīvako antarā
ca gayaṁ antarā ca bodhiṁ addhānamaggaṁ paṭipannaṁ disvāna maṁ
etadavoca vippasannāni kho te āvuso indriyāni parisuddho
chavivaṇṇo pariyodāto kaṁsi tvaṁ āvuso uddissa pabbajito
ko vā te satthā kassa <note n="2">Yu. kassa vā tvaṁ.</note> vā dhammaṁ rocesīti. Evaṁ vutte
ahaṁ rājakumāra upakaṁ ājīvakaṁ gāthāhi ajjhabhāsiṁ
sabbābhibhū sabbavidūhamasmi
sabbesu dhammesu anūpalitto
sabbañjaho taṇhakkhaye vimutto
sayaṁ abhiññāya kamuddiseyyaṁ
<pb n="2.467"/>
Na me ācariyo atthi sadiso me na vijjati
sadevakasmi lokasmiṁ natthi me paṭipuggalo
ahaṁ hi arahā loke ahaṁ satthā anuttaro
ekomhi sammāsambuddho sītibhūtomhi <note n="1">Yu. sītibhūtosmi.</note> nibbuto
dhammacakkaṁ pavattetuṁ gacchāmi kāsinaṁ puraṁ
andhabhūtasmi lokasmiṁ āhaññiṁ <note n="2">Yu. āhañchaṁ.</note> amatadundubhinti.
Yathā kho tvaṁ āvuso paṭijānāsi arahāsi anantajinoti.
Mādisā ve jinā honti ye pattā āsavakkhayaṁ
jitā me pāpakā dhammā tasmāhaṁ upakā jinoti.
Evaṁ vutte rājakumāra upako ājīvako huveyyāvusoti vatvā
sīsaṁ ukkaṁsitvā <note n="3">Sī. okappetvā. Yu. okampetvā. </note> jivhaṁ nillāḷetvā <note n="4">padadvayaṁ sīhaḷapotthake natthi.</note> ummaggaṁ gahetvā pakkāmi.
<p n="514"/>Atha khvāhaṁ anupubbena cārikaṁ caramāno yena bārāṇasī
isipatanaṁ migadāyo yena pañcavaggiyā bhikkhū tenupasaṅkamiṁ.
Addasaṁsu kho maṁ rājakumāra pañcavaggiyā bhikkhū dūratova āgacchantaṁ
disvāna aññamaññaṁ katikaṁ saṇṭhapesuṁ ayaṁ āvuso samaṇo
gotamo āgacchati bāhulliko padhānavibbhanto āvatto bāhullāya
so neva abhivādetabbo na paccuṭṭhātabbo nāssa pattacīvaraṁ
paṭiggahetabbaṁ apica kho āsanaṁ ṭhapetabbaṁ sace ākaṅkhati <note n="5">Yu. ākaṅkhissati.</note>
nisīdissatīti. Yathā yathā kho ahaṁ rājakumāra pañcavaggiye
<pb n="2.468"/>
Bhikkhū upasaṅkamiṁ tathā tathā pañcavaggiyā bhikkhū nāsakkhiṁsu sakāya
katikāya saṇṭhātuṁ appekacce maṁ paccuggantvā pattacīvaraṁ paṭiggahesuṁ
appekacce āsanaṁ paññāpesuṁ appekacce pādodakaṁ
upaṭṭhapesuṁ apica kho maṁ nāmena ca āvusovādena ca samudācaranti.
Evaṁ vutte ahaṁ rājakumāra pañcavaggiye bhikkhū etadavocaṁ
mā bhikkhave tathāgataṁ nāmena ca āvusovādena ca samudācarittha
arahaṁ bhikkhave tathāgato sammāsambuddho odahatha bhikkhave sotaṁ
amatamadhigataṁ ahamanusāsāmi ahaṁ dhammaṁ desemi yathānusiṭṭhaṁ tathā
paṭipajjamānā nacirasseva yassatthāya kulaputtā sammadeva agārasmā
anagāriyaṁ pabbajanti tadanuttaraṁ brahmacariyapariyosānaṁ diṭṭheva dhamme
sayaṁ abhiññā sacchikatvā upasampajja viharissathāti. Evaṁ vutte
rājakumāra pañcavaggiyā bhikkhū maṁ etadavocuṁ tāyapi kho tvaṁ
āvuso gotama iriyāya tāya paṭipadāya tāya dukkarakārikāya na
ajjhagamā uttariṁ manussadhammā alamariyañāṇadassanavisesaṁ kiṁ pana
tvaṁ etarahi bāhulliko padhānavibbhanto āvatto bāhullāya
adhigamissasi uttariṁ manussadhammā alamariyañāṇadassanavisesanti.
Evaṁ vutte ahaṁ rājakumāra pañcavaggiye bhikkhū etadavocaṁ na
bhikkhave tathāgato bāhulliko padhānavibbhanto <note n="1">Yu. na padhānavibbhanto na āvatto bāhullāya.</note> āvatto bāhullāya
arahaṁ bhikkhave tathāgato sammāsambuddho odahatha bhikkhave sotaṁ
amatamadhigataṁ ahamanusāsāmi ahaṁ dhammaṁ desemi yathānusiṭṭhaṁ tathā
<pb n="2.469"/>
Paṭipajjamānā nacirasseva yassatthāya kulaputtā sammadeva agārasmā
anagāriyaṁ pabbajanti tadanuttaraṁ brahmacariyapariyosānaṁ diṭṭheva dhamme
sayaṁ abhiññā sacchikatvā upasampajja viharissathāti. Dutiyampi
kho rājakumāra pañcavaggiyā bhikkhū maṁ etadavocuṁ tāyapi kho
tvaṁ āvuso gotama iriyāya tāya paṭipadāya tāya dukkarakārikāya
na ajjhagamā uttariṁ manussadhammā alamariyañāṇadassanavisesaṁ kiṁ
pana tvaṁ etarahi bāhulliko padhānavibbhanto āvatto bāhullāya
adhigamissasi uttariṁ manussadhammā alamariyañāṇadassanavisesanti.
Dutiyampi kho ahaṁ rājakumāra pañcavaggiye bhikkhū etadavocaṁ na
bhikkhave tathāgato bāhulliko padhānavibbhanto āvatto bāhullāya
arahaṁ bhikkhave tathāgato sammāsambuddho odahatha bhikkhave sotaṁ
amatamadhigataṁ ahamanusāsāmi ahaṁ dhammaṁ desemi yathānusiṭṭhaṁ tathā
paṭipajjamānā nacirasseva yassatthāya kulaputtā sammadeva agārasmā
anagāriyaṁ pabbajanti tadanuttaraṁ brahmacariyapariyosānaṁ diṭṭheva dhamme
sayaṁ abhiññā sacchikatvā upasampajja viharissathāti. Tatiyampi
kho rājakumāra pañcavaggiyā bhikkhū maṁ etadavocuṁ tāyapi kho
tvaṁ āvuso <note n="1">Yu. āvuso gotama.</note> iriyāya tāya paṭipadāya tāya dukkarakārikāya na
ajjhagamā uttariṁ manussadhammā alamariyañāṇadassanavisesaṁ kiṁ pana
tvaṁ etarahi bāhulliko padhānavibbhanto āvatto bāhullāya adhigamissasi
uttariṁ manussadhammā alamariyañāṇadassanavisesanti. Evaṁ
<pb n="2.470"/>
Vutte ahaṁ rājakumāra pañcavaggiye bhikkhū etadavocaṁ abhijānātha
me no tumhe bhikkhave ito pubbe evarūpaṁ bhāsitametanti.
No hetaṁ bhante. Arahaṁ bhikkhave tathāgato sammāsambuddho
odahatha bhikkhave sotaṁ amatamadhigataṁ ahamanusāsāmi ahaṁ dhammaṁ
desemi yathānusiṭṭhaṁ tathā paṭipajjamānā nacirasseva yassatthāya
kulaputtā sammadeva agārasmā anagāriyaṁ pabbajanti tadanuttaraṁ
brahmacariyapariyosānaṁ diṭṭheva dhamme sayaṁ abhiññā sacchikatvā
upasampajja viharissathāti. Asakkhiṁ kho ahaṁ rājakumāra pañcavaggiye
bhikkhū saññāpetuṁ. Dvepi sudaṁ rājakumāra bhikkhū ovadāmi.
Tayo bhikkhū piṇḍāya caranti. Yaṁ tayo <pb ed="P" n="2.94" set="M"/>bhikkhū piṇḍāya caritvā
āharanti tena chabbaggā yāpema. Tayopi sudaṁ rājakumāra bhikkhū
ovadāmi. <note n="1">Yu. etthantare dve bhikkhū piṇḍāya caranti, yanti dissanti. </note> Dve bhikkhū piṇḍāya caritvā āharanti tena chabbaggā <note n="2">Yu. chabbaggo.</note>
yāpema. Atha kho rājakumāra pañcavaggiyā bhikkhū mayā evaṁ
ovadiyamānā evaṁ anusāsiyamānā nacirasseva yassatthāya kulaputtā
sammadeva agārasmā anagāriyaṁ pabbajanti tadanuttaraṁ brahmacariyapariyosānaṁ
diṭṭheva dhamme sayaṁ abhiññā sacchikatvā upasampajja
vihariṁsūti.
<p n="515"/>Evaṁ vutte bodhi rājakumāro bhagavantaṁ etadavoca
kīvacirena nu kho bhante bhikkhu tathāgataṁ vināyakaṁ labhamāno yassatthāya
kulaputtā sammadeva agārasmā anagāriyaṁ pabbajanti tadanuttaraṁ
<pb n="2.471"/>
Brahmacariyapariyosānaṁ diṭṭheva dhamme sayaṁ abhiññā sacchikatvā
upasampajja vihareyyāti. Tenahi rājakumāra taṁyevettha paṭipucchissāmi
yathā te khameyya tathā taṁ byākareyyāsi taṁ
kiṁ maññasi rājakumāra kusalo tvaṁ hatthārūḷhe aṅkusagaṇhe <note n="1">Yu. aṅkusagayhe.</note>
sippeti. Evaṁ bhante kusalo ahaṁ hatthārūḷhe <note n="2">Yu. hatthārūyhe aṅkusagayhe.</note> aṅkusagaṇhe
sippeti.
<p n="516"/>Taṁ kiṁ maññasi rājakumāra idha puriso āgaccheyya
bodhi rājakumāro hatthārūḷhaṁ aṅkusagaṇhaṁ sippaṁ jānāti tassāhaṁ
santike hatthārūḷhaṁ aṅkusagaṇhaṁ sippaṁ sikkhissāmīti. So cassa
asaddho yāvattakaṁ saddhena pattabbaṁ taṁ na sampāpuṇeyya. So
cassa bahvābādho <note n="3">Yu. bavahābādho. </note> yāvattakaṁ appābādhena pattabbaṁ taṁ na sampāpuṇeyya.
So cassa saṭho māyāvī yāvattakaṁ <note n="4">Yu. sabbattha yāvatakanti dissati.</note> asaṭhena amāyāvinā
pattabbaṁ taṁ na sampāpuṇeyya. So cassa kusīto yāvattakaṁ
āraddhaviriyena pattabbaṁ taṁ na sampāpuṇeyya. So cassa
duppañño yāvattakaṁ paññavatā <note n="5">Yu. paññāvatā.</note> pattabbaṁ taṁ na sampāpuṇeyya.
Taṁ kiṁ maññasi rājakumāra api nu so puriso tava santike
hatthārūḷhaṁ aṅkusagaṇhaṁ sippaṁ sikkheyyāti. Ekamekenāpi bhante
aṅgena samannāgato so puriso na mama santike hatthārūḷhaṁ
aṅkusagaṇhaṁ sippaṁ sikkheyya ko pana vādo pañcahaṅgehīti.
<p n="517"/>Taṁ kiṁ maññasi rājakumāra idha puriso āgaccheyya
<pb n="2.472"/>
Bodhi rājakumāro hatthārūḷhaṁ aṅkusagaṇhaṁ sippaṁ jānāti tassāhaṁ
santike hatthārūḷhaṁ aṅkusagaṇhaṁ sippaṁ sikkhissāmīti. So cassa
saddho yāvattakaṁ saddhena pattabbaṁ taṁ sampāpuṇeyya. So cassa
appābādho yāvattakaṁ appābādhena pattabbaṁ taṁ sampāpuṇeyya.
So cassa asaṭho amāyāvī yāvattakaṁ asaṭhena amāyāvinā pattabbaṁ
taṁ sampāpuṇeyya. So cassa āraddhaviriyo yāvattakaṁ āraddhaviriyena
pattabbaṁ taṁ sampāpuṇeyya. So cassa paññavā <note n="1">Yu. paññāvā.</note> yāvattakaṁ
paññavatā pattabbaṁ taṁ sampāpuṇeyya. Taṁ kiṁ maññasi rājakumāra
api nu so puriso tava santike hatthārūḷhaṁ aṅkusagaṇhaṁ
sippaṁ sikkheyyāti. Ekamekenapi bhante aṅgena samannāgato
so puriso mama santike hatthārūḷhaṁ aṅkusagaṇhaṁ sippaṁ sikkheyya
ko pana vādo pañcahaṅgehīti.
<p n="518"/>Evameva kho rājakumāra pañcimāni padhāniyaṅgāni.
Katamāni pañca. Idha rājakumāra bhikkhu saddho hoti saddahati
tathāgatassa bodhiṁ itipi so bhagavā arahaṁ sammāsambuddho
vijjācaraṇasampanno sugato lokavidū anuttaro purisadammasārathi
satthā devamanussānaṁ buddho bhagavāti. Appābādho hoti
appātaṅko samavepākiniyā gahaṇiyā samannāgato nātisītāya
nāccuṇhāya majjhimāya padhānakkhamāya. Asaṭho hoti amāyāvī
yathābhūtaṁ attānaṁ āvikattā <note n="2">Yu. āvikatvā.</note> satthari vā viññūsu vā sabrahmacārīsu.
<pb n="2.473"/>
Cārīsu. Āraddhaviriyo hoti <note n="1">Yu. viharati.</note> akusalānaṁ dhammānaṁ pahānāya kusalānaṁ
dhammānaṁ upasampadāya thāmavā daḷhaparakkamo anikkhittadhuro kusalesu
dhammesu. Paññavā hoti udayatthagāminiyā paññāya samannāgato
ariyāya nibbedhikāya sammādukkhakkhayagāminiyā. Imāni kho rājakumāra
pañca padhāniyaṅgāni. Imehi <note n="2">Yu. etthantare khoti saddo dissati.</note> rājakumāra pañcahi padhāniyaṅgehi
samannāgato bhikkhu tathāgataṁ vināyakaṁ labhamāno yassatthāya
kulaputtā <pb ed="P" n="2.96" set="M"/>sammadeva agārasmā anagāriyaṁ pabbajanti tadanuttaraṁ
brahmacariyapariyosānaṁ diṭṭheva dhamme sayaṁ abhiññā sacchikatvā
upasampajja vihareyya satta vassāni. Tiṭṭhantu rājakumāra satta
vassāni. Imehi pañcahi padhāniyaṅgehi samannāgato bhikkhu
tathāgataṁ vināyakaṁ labhamāno yassatthāya kulaputtā sammadeva
agārasmā anagāriyaṁ pabbajanti tadanuttaraṁ brahmacariyapariyosānaṁ
diṭṭheva dhamme sayaṁ abhiññā sacchikatvā upasampajja vihareyya
cha vassāni ... Pañca vassāni ... Cattāri vassāni ... Tīṇi vassāni ...
Dve vassāni ... Ekaṁ vassaṁ. Tiṭṭhatu rājakumāra ekaṁ vassaṁ.
Imehi pañcahi padhāniyaṅgehi samannāgato bhikkhu tathāgataṁ vināyakaṁ
labhamāno yassatthāya kulaputtā sammadeva agārasmā anagāriyaṁ
pabbajanti tadanuttaraṁ brahmacariyapariyosānaṁ diṭṭheva dhamme sayaṁ
abhiññā sacchikatvā upasampajja vihareyya satta māsāni.
Tiṭṭhantu rājakumāra satta māsāni. Imehi pañcahi padhāniyaṅgehi
<pb n="2.474"/>
Samannāgato bhikkhu tathāgataṁ vināyakaṁ labhamāno yasasatthāya kulaputtā
sammadeva agārasmā anagāriyaṁ pabbajanti tadanuttaraṁ brahmacariyapariyosānaṁ
diṭṭheva dhamme sayaṁ abhiññā sacchikatvā upasampajja
vihareyya cha māsāni ... Pañca māsāni ... Cattāri māsāni ...
Tīṇi māsāni ... Dve māsāni ... Māsaṁ <note n="1">Yu. ekaṁ māsaṁ.</note> ... Aḍḍhamāsaṁ. Tiṭṭhatu
rājakumāra aḍḍhamāso. Imehi pañcahi padhāniyaṅgehi samannāgato
bhikkhu tathāgataṁ vināyakaṁ labhamāno yassatthāya kulaputtā sammadeva
agārasmā anagāriyaṁ pabbajanti tadanuttaraṁ brahmacariyapariyosānaṁ
diṭṭheva dhamme sayaṁ abhiññā sacchikatvā upasampajja vihareyya
satta rattindivāni. Tiṭṭhanti rājakumāra satta rattindivāni.
Imehi pañcahi padhāniyaṅgehi samannāgato bhikkhu tathāgataṁ vināyakaṁ
labhamāno yassatthāya kulaputtā sammadeva agārasmā anagāriyaṁ
pabbajanti tadanuttaraṁ brahmacariyapariyosānaṁ diṭṭheva dhamme sayaṁ
abhiññā sacchikatvā upasampajja vihareyya cha rattindivāni ...
Pañca rattindivāni ... Cattāri rattindivāni ... Tīṇi rattindivāni ...
Dve rattindivāni ... Ekaṁ rattindivaṁ. Tiṭṭhatu rājakumāra eko
rattindivo. Imehi pañcahi padhāniyaṅgehi samannāgato bhikkhu
tathāgataṁ vināyakaṁ labhamāno sāyamanusiṭṭho pāto visesaṁ adhigamissati
pātamanusiṭṭho sāyaṁ visesaṁ adhigamissatīti. Evaṁ vutte
bodhi rājakumāro bhagavantaṁ etadavoca aho buddho aho dhammo
<pb n="2.475"/>
Aho dhammassa svākkhātatā yatra hi nāma sāyamanusiṭṭho pāto
visesaṁ adhigamissati pātamanusiṭṭho sāyaṁ visesaṁ adhigamissatīti.
<p n="519"/>Evaṁ vutte sañjikāputto māṇavo bodhiṁ rājakumāraṁ
etadavoca evameva panāyaṁ bhavaṁ bodhi aho buddho aho dhammo
aho dhammassa svākkhātatāti pavedeti <note n="1">Yu. vadeti.</note> atha ca pana bhavaṁ <note n="2">Yu. bhavanti natthi.</note> na taṁ
bhavantaṁ gotamaṁ saraṇaṁ gacchati <note n="3">Yu. gacchāmi. </note> dhammañca bhikkhusaṅghañcāti.
<p n="520"/>Mā hevaṁ samma sañjikāputta avaca mā hevaṁ samma
sañjikāputta avaca sammukhā me taṁ <note n="4">Yu. etthantare sammāti dissati.</note> sañjikāputta ayyāya sutaṁ
sammukhā paṭiggahitaṁ ekamidaṁ samma sañjikāputta samayaṁ bhagavā
kosambiyaṁ viharati ghositārāme atha kho me ayyā kucchimatī <note n="5">Yu. kucchivatī.</note>
yena bhagavā tenupasaṅkami upasaṅkamitvā bhagavantaṁ abhivādetvā
ekamantaṁ nisīdi ekamantaṁ nisinnā kho me ayyā bhagavantaṁ
etadavoca yo me ayaṁ bhante kucchigato kumārako vā kumārikā
vā so bhagavantaṁ saraṇaṁ gacchati dhammañca bhikkhusaṅghañca upāsakaṁ
naṁ <note n="6">Yu. taṁ. </note> bhagavā dhāretu ajjatagge pāṇupetaṁ saraṇaṅgatanti ekamidaṁ
samma sañjikāputta samayaṁ bhagavā idheva bhaggesu viharati suṁsumāragire
bhesakaḷāvane migadāye atha kho maṁ dhātī aṅkena pāyitvā <note n="7">Sī. vāhitvā.</note>
yena bhagavā tenupasaṅkami upasaṅkamitvā bhagavantaṁ abhivādetvā
ekamantaṁ aṭṭhāsi ekamantaṁ ṭhitā kho <note n="8">Yu. mama.</note> dhātī bhagavantaṁ etadavoca
<pb n="2.476"/>
Ayaṁ bhante bodhi rājakumāro bhagavantaṁ saraṇaṁ gacchati dhammañca
bhikkhusaṅghañca upāsakaṁ naṁ bhagavā dhāretu ajjatagge pāṇupetaṁ
saraṇaṅgatanti esāhaṁ samma sañjikāputta tatiyampi bhagavantaṁ
saraṇaṁ gacchāmi dhammañca bhikkhusaṅghañca upāsakaṁ maṁ bhagavā dhāretu
ajjatagge pāṇupetaṁ saraṇaṅgatanti.
Bodhirājakumārasuttaṁ niṭṭhitaṁ pañcamaṁ.
</xml>