<xml src="m111.xml">
<pgroup id="m111"/>
<readunit id="m111">1. anupadasuttaṃ</readunit>
<pb n="3.116"/>
Anupadavaggo
anupadasuttaṁ <pb ed="P" n="3.25" set="M"/>
<p n="153"/>Evamme sutaṁ ekaṁ samayaṁ bhagavā sāvatthiyaṁ viharati
jetavane anāthapiṇḍikassa ārāme. Tatra kho bhagavā bhikkhū
āmantesi bhikkhavoti. Bhadanteti te bhikkhū bhagavato paccassosuṁ.
<p n="154"/>Bhagavā etadavoca paṇḍito bhikkhave sārīputto
mahāpañño bhikkhave sārīputto puthupañño bhikkhave sārīputto
hāsapañño bhikkhave sārīputto javanapañño bhikkhave sārīputto
tikkhapañño bhikkhave sārīputto nibbedhikapañño bhikkhave sārīputto
sārīputto bhikkhave aḍḍhamāsaṁ anupadadhammavipassanaṁ vipassi. Tatridaṁ
bhikkhave sārīputtassa anupadadhammavipassanāya hoti.
<p n="155"/>Idha bhikkhave sārīputto vivicceva kāmehi vivicca akusalehi
dhammehi savitakkaṁ savicāraṁ vivekajaṁ pītisukhaṁ paṭhamaṁ jhānaṁ upasampajja
viharati. Ye ca paṭhame jhāne dhammā vitakko ca vicāro ca
pīti ca sukhañca cittekaggatā ca phasso vedanā saññā cetanā
viññāṇaṁ <note n="1">Po. Ma. Yu. cittaṁ.</note> chando adhimokkho viriyaṁ sati upekkhā manasikāro tyassa
dhammā anupadavavatthitā honti tyassa dhammā viditā uppajjanti
viditā upaṭṭhahanti viditā abbhatthaṁ gacchanti. So evaṁ pajānāti
<pb n="3.117"/>
Evaṁ kirame dhammā ahutvā sambhonti hutvā pativentīti <note n="1">Po. Yu. paṭivedentīti.</note>. So
tesu dhammesu anupāyo anapāyo anissito appaṭibaddho
vippamutto visaṁyutto vimariyādikatena cetasā viharati. So atthi
uttariṁ nissaraṇanti pajānāti tabbahulīkārā atthi tvevassa hoti.
<p n="156"/>Puna caparaṁ bhikkhave <pb ed="P" n="3.26" set="M"/>sārīputto vitakkavicārānaṁ vūpasamā
ajjhattaṁ sampasādanaṁ cetaso ekodibhāvaṁ avitakkaṁ avicāraṁ samādhijaṁ
pītisukhaṁ dutiyaṁ jhānaṁ upasampajja viharati. Ye ca dutiye jhāne
dhammā ajjhattaṁ sampasādo ca pīti ca sukhañca cittekaggatā ca
phasso vedanā saññā cetanā viññāṇaṁ chando adhimokkho viriyaṁ
sati upekkhā manasikāro tyassa dhammā anupadavavatthitā honti
tyassa dhammā viditā uppajjanti viditā upaṭṭhahanti viditā abbhatthaṁ
gacchanti. So evaṁ pajānāti evaṁ kirame dhammā ahutvā
sambhonti hutvā pativentīti. So tesu dhammesu anupāyo
anapāyo anissito appaṭibaddho vippamutto visaṁyutto vimariyādikatena
cetasā viharati. So atthi uttariṁ nissaraṇanti pajānāti.
Tabbahulīkārā atthi tvevassa hoti.
<p n="157"/>Puna caparaṁ bhikkhave sārīputto pītiyā ca virāgā
upekkhako ca viharati sato ca sampajāno sukhañca kāyena
paṭisaṁvedeti yantaṁ ariyā ācikkhanti upekkhako satimā sukhavihārīti
tatiyaṁ jhānaṁ upasampajja viharati. Ye ca tatiye jhāne dhammā
<pb n="3.118"/>
Upekkhā ca sukhañca sati ca sampajaññañca cittekaggatā ca phasso
vedanā saññā cetanā viññāṇaṁ chando adhimokkho viriyaṁ sati
upekkhā manasikāro tyassa dhammā anupadavavatthitā honti tyassa
dhammā viditā uppajjanti viditā upaṭṭhahanti viditā abbhatthaṁ
gacchanti. So evaṁ pajānāti evaṁ kirame dhammā ahutvā
sambhonti hutvā pativentīti. So tesu dhammesu anupāyo anapāyo
anissito appaṭibaddho vippamutto visaṁyutto vimariyādikatena cetasā
viharati. So atthi uttariṁ nissaraṇanti pajānāti. Tabbahulīkārā
atthi tvevassa hoti.
<p n="158"/>Puna caparaṁ bhikkhave sārīputto sukhassa ca pahānā
dukkhassa ca pahānā pubbeva somanassadomanassānaṁ atthaṅgamā
adukkhamasukhaṁ upekkhāsatipārisuddhiṁ catutthaṁ jhānaṁ upasampajja viharati.
Ye ca catutthe jhāne dhammā upekkhā adukkhamasukhā vedanā
parisuddhattā <note n="1">Po. pasiddhatā. Ma. passaddhattā.</note> cetaso anābhogo satipārisuddhi cittekaggatā ca
phasso vedanā saññā cetanā viññāṇaṁ chando adhimokkho
viriyaṁ sati upekkhā manasikāro tyassa dhammā anupadavavatthitā
honti tyassa dhammā viditā uppajjanti viditā upaṭṭhahanti
viditā abbhatthaṁ gacchanti. So evaṁ pajānāti evaṁ kirame
dhammā ahutvā sambhonti hutvā pativentīti. So tesu dhammesu
anupāyo anapāyo anissito appaṭibaddho vippamutto visaṁyutto
<pb n="3.119"/>
Vimariyādikatena cetasā viharati. So atthi uttariṁ nissaraṇanti
pajānāti. Tabbahulīkārā atthi tvevassa hoti.
<p n="159"/>Puna caparaṁ bhikkhave sārīputto sabbaso rūpasaññānaṁ
samatikkamā paṭighasaññānaṁ atthaṅgamā nānattasaññānaṁ amanasikārā
ananto ākāsoti ākāsānañcāyatanaṁ upasampajja viharati. Ye
ca ākāsānañcāyatane dhammā ākāsānañcāyatanasaññā ca
cittekaggatā ca phasso vedanā saññā cetanā viññāṇaṁ chando
adhimokkho viriyaṁ sati upekkhā manasikāro tyassa dhammā
anupadavavatthitā honti tyassa dhammā viditā uppajjanti viditā
upaṭṭhahanti viditā abbhatthaṁ gacchanti. So evaṁ pajānāti evaṁ
kirame dhammā ahutvā sambhonti hutvā pativentīti. So tesu
dhammesu anupāyo anapāyo anissito appaṭibaddho vippamutto
visaṁyutto vimariyādikatena cetasā viharati. So atthi uttariṁ
nissaraṇanti pajānāti. Tabbahulīkārā atthi tvevassa hoti.
<p n="160"/>Puna caparaṁ bhikkhave sārīputto sabbaso ākāsānañcāyatanaṁ
samatikkamma <note n="1">Yu. samatikkamā.</note> anantaṁ viññāṇanti viññāṇañcāyatanaṁ upasampajja
viharati. Ye ca viññāṇañcāyatane dhammā viññāṇañcāyatanasaññā
ca cittekaggatā ca phasso vedanā saññā cetanā
viññāṇaṁ chando adhimokkho viriyaṁ sati upekkhā manasikāro tyassa
dhammā anupadavavatthitā honti tyassa dhammā viditā uppajjanti
<pb n="3.120"/>
Viditā upaṭṭhahanti viditā abbhatthaṁ gacchanti. So evaṁ pajānāti
evaṁ kirame dhammā ahutvā sambhonti hutvā pativentīti. So
tesu dhammesu anupāyo anapāyo anissito appaṭibaddho vippamutto
visaṁyutto vimariyādikatena cetasā viharati. So atthi uttariṁ
nissaraṇanti <pb ed="P" n="3.28" set="M"/>pajānāti. Tabbahulīkārā atthi tvevassa hoti.
<p n="161"/>Puna caparaṁ bhikkhave sārīputto sabbaso viññāṇañcāyatanaṁ
samatikkamma natthi kiñcīti ākiñcaññāyatanaṁ upasampajja
viharati. Ye ca ākiñcaññāyatane dhammā ākiñcaññāyatanasaññā
ca cittekaggatā ca phasso vedanā saññā cetanā
viññāṇaṁ chando adhimokkho viriyaṁ sati upekkhā manasikāro tyassa
dhammā anupadavavatthitā honti tyassa dhammā viditā uppajjanti
viditā upaṭṭhahanti viditā abbhatthaṁ gacchanti. So evaṁ pajānāti
evaṁ kirame dhammā ahutvā sambhonti hutvā pativentīti. So
tesu dhammesu anupāyo anapāyo anissito appaṭibaddho vippamutto
visaṁyutto vimariyādikatena cetasā viharati. So atthi uttariṁ
nissaraṇanti pajānāti. Tabbahulīkārā atthi tvevassa hoti.
<p n="162"/>Puna caparaṁ bhikkhave sārīputto sabbaso ākiñcaññāyatanaṁ
samatikkamma nevasaññānāsaññāyatanaṁ upasampajja viharati.
So tāya samāpattiyā sato vuṭṭhāti. So tāya samāpattiyā
sato vuṭṭhahitvā ye dhammā atītā niruddhā vipariṇatā te dhamme
<pb n="3.121"/>
Samanupassati evaṁ kirame dhammā ahutvā sambhonti hutvā
pativentīti. So tesu dhammesu anupāyo anapāyo anissito
appaṭibaddho vippamutto visaṁyutto vimariyādikatena cetasā viharati.
So atthi uttariṁ nissaraṇanti pajānāti. Tabbahulīkārā atthi
tvevassa hoti.
<p n="163"/>Puna caparaṁ bhikkhave sārīputto sabbaso nevasaññānāsaññāyatanaṁ
samatikkamma saññāvedayitanirodhaṁ upasampajja viharati.
Paññāyapassa <note n="1">Ma. Yu. paññāyacassa.</note> disvā āsavā parikkhīṇā honti. So tāya
samāpattiyā sato vuṭṭhāti <note n="2">vuṭṭhahati.</note>. So tāya samāpattiyā sato vuṭṭhahitvā
ye dhammā atītā niruddhā vipariṇatā te dhamme samanupassati evaṁ
kirame dhammā ahutvā sambhonti hutvā pativentīti. So tesu
dhammesu anupāyo anapāyo anissito appaṭibaddho vippamutto
visaṁyutto vimariyādikatena cetasā viharati. So atthi <note n="3">Po. Ma. Yu. natthi.</note> uttariṁ
nissaraṇanti pajānāti. Tabbahulīkārā atthi <note n="4">Po. Ma. Yu. natthi.</note> tvevassa hoti.
<p n="164"/>Yaṁ kho taṁ <pb ed="P" n="3.29" set="M"/>bhikkhave sammā vadamāno vadeyya vasippatto
pāramippatto ariyasmiṁ sīlasmiṁ vasippatto pāramippatto ariyasmiṁ
samādhismiṁ vasippatto pāramippatto ariyāya paññāya vasippatto
pāramippatto ariyāya vimuttiyāti sārīputtameva taṁ sammā vadamāno
vadeyya vasippatto pāramippatto ariyasmiṁ sīlasmiṁ vasippatto
pāramippatto ariyasmiṁ samādhismiṁ vasippatto pāramippatto ariyāya
<pb n="3.122"/>
Paññāya vasippatto pāramippatto ariyāya vimuttiyāti.
<p n="165"/>Yaṁ kho taṁ bhikkhave sammā vadamāno vadeyya bhagavato
putto oraso mukhato jāto dhammajo dhammanimmito dhammadāyādo
no āmisadāyādoti sārīputtameva taṁ sammā vadamāno vadeyya
bhagavato putto oraso mukhato jāto dhammajo dhammanimmito
dhammadāyādo no āmisadāyādoti. Sārīputto bhikkhave
tathāgatena anuttaraṁ dhammacakkaṁ pavattitaṁ sammadeva anuppavattetīti.
Idamavoca bhagavā attamanā te bhikkhū bhagavato bhāsitaṁ
abhinandunti.
Anupadasuttaṁ niṭṭhitaṁ paṭhamaṁ.
</xml>