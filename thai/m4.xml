<xml src="m4.xml">
<pgroup id="m4"/>
<readunit id="m4">4. bhayabheravasuttaṃ</readunit>
<pb n="1.28"/>
Bhayabheravasuttaṁ
<p n="27"/>Evamme sutaṁ ekaṁ samayaṁ bhagavā sāvatthiyaṁ viharati
jetavane anāthapiṇḍikassa ārāme. Atha kho jāṇussoṇi
brāhmaṇo yena bhagavā tenupasaṅkami upasaṅkamitvā bhagavatā saddhiṁ
sammodi sammodanīyaṁ kathaṁ sārāṇīyaṁ <note n="1">Ma. sāraṇīyaṁ.</note> vītisāretvā ekamantaṁ nisīdi.
<p n="28"/>Ekamantaṁ nisinno kho jāṇussoṇi brāhmaṇo bhagavantaṁ
etadavoca yeme bho gotama kulaputtā bhavantaṁ gotamaṁ uddissa
saddhā agārasmā anagāriyaṁ pabbajitā bhavantesaṁ gotamo pubbaṅgamo
bhavantesaṁ gotamo bahukāro bhavantesaṁ gotamo samādapetā bhoto
ca pana gotamassa sā janatā diṭṭhānugatiṁ āpajjatīti. Evametaṁ
brāhmaṇa evametaṁ brāhmaṇa ye te brāhmaṇa kulaputtā
mamaṁ uddissa saddhā agārasmā anagāriyaṁ pabbajitā ahaṁ tesaṁ
pubbaṅgamo ahaṁ tesaṁ bahukāro ahaṁ tesaṁ samādapetā mamañca
pana sā janatā diṭṭhānugatiṁ āpajjatīti.
<p n="29"/>Durabhisambhavāni hi kho bho gotama araññavanapatthāni <note n="2">Sī. Yu. araññe vanapatthāni.</note> pantāni
senāsanāni dukkaraṁ pavivekaṁ durabhiramaṁ ekatte haranti maññe
mano vanāni samādhiṁ alabhamānassa <pb ed="P" n="1.17" set="M"/>bhikkhunoti. Evametaṁ brāhmaṇa
evametaṁ brāhmaṇa durabhisambhavāni hi brāhmaṇa araññavanapatthāni
<pb n="1.29"/>
Pantāni senāsanāni dukkaraṁ pavivekaṁ durabhiramaṁ ekatte haranti
maññe mano vanāni samādhiṁ alabhamānassa bhikkhunoti.
<p n="30"/>Mayhampi kho brāhmaṇa pubbeva sambodhā anabhisambuddhassa
bodhisattasseva sato etadahosi durabhisambhavāni hi kho
araññavanapatthāni pantāni senāsanāni dukkaraṁ pavivekaṁ durabhiramaṁ
ekatte haranti maññe mano vanāni samādhiṁ alabhamānassa
bhikkhunoti.
<p n="31"/>Tassa mayhaṁ brāhmaṇa etadahosi ye kho keci
samaṇā vā brāhmaṇā vā aparisuddhakāyakammantā araññavanapatthāni
pantāni senāsanāni paṭisevanti aparisuddhakāyakammantasandosahetu
have te bhonto samaṇabrāhmaṇā akusalaṁ
bhayabheravaṁ avhayanti. Na kho panāhaṁ aparisuddhakāyakammanto
araññavanapatthāni pantāni senāsanāni paṭisevāmi parisuddhakāyakammantohamasmi.
Ye hi vo ariyā parisuddhakāyakammantā araññavanapatthāni
pantāni senāsanāni paṭisevanti tesamahaṁ aññataro <note n="1">Sī. Yu. aññatamo.</note>
etamahaṁ brāhmaṇa parisuddhakāyakammantataṁ <note n="2">Ma. parisuddhakāyakammataṁ.</note> attani sampassamāno
bhiyyo pallomamāpādiṁ araññe vihārāya.
<p n="32"/>Tassa mayhaṁ brāhmaṇa etadahosi ye kho keci samaṇā
vā brāhmaṇā vā aparisuddhavacīkammantā .pe. Aparisuddhamanokammantā
<pb n="1.30"/>
.pe. Aparisuddhājīvā araññavanapatthāni pantāni
senāsanāni paṭisevanti aparisuddhājīvasandosahetu have te bhonto
samaṇabrāhmaṇā akusalaṁ bhayabheravaṁ avhayanti. Na kho panāhaṁ
aparisuddhājīvo araññavanapatthāni pantāni senāsanāni paṭisevāmi
parisuddhājīvohamasmi. Ye hi vo ariyā parisuddhājīvā
araññavanapatthāni pantāni senāsanāni paṭisevanti tesamahaṁ
aññataro etamahaṁ brāhmaṇa parisuddhājīvataṁ attani sampassamāno
bhiyyo pallomamāpādiṁ araññe vihārāya.
<p n="33"/>Tassa mayhaṁ brāhmaṇa etadahosi ye kho keci
samaṇā vā brāhmaṇā vā abhijjhālū kāmesu tibbasārāgā
araññavanapatthāni pantāni senāsanāni paṭisevanti
abhijjhālukāmesutibbasārāgasandosahetu have te bhonto samaṇabrāhmaṇā
akusalaṁ bhayabheravaṁ avhayanti. Na kho panāhaṁ abhijjhālu kāmesu
tibbasārāgo araññavanapatthāni pantāni senāsanāni paṭisevāmi
anabhijjhāluhamasmi. Ye hi vo ariyā anabhijjhālū
araññavanapatthāni pantāni senāsanāni <pb ed="P" n="1.18" set="M"/>paṭisevanti tesamahaṁ
aññataro etamahaṁ brāhmaṇa anabhijjhālutaṁ attani sampassamāno
bhiyyo pallomamāpādiṁ araññe vihārāya.
<p n="34"/>Tassa mayhaṁ brāhmaṇa etadahosi ye kho keci
samaṇā vā brāhmaṇā vā byāpannacittā paduṭṭhamanasaṅkappā
<pb n="1.31"/>
Araññavanapatthāni pantāni senāsanāni paṭisevanti
byāpannacittapaduṭṭhamanasaṅkappasandosahetu have te bhonto samaṇabrāhmaṇā
akusalaṁ bhayabheravaṁ avhayanti. Na kho panāhaṁ byāpannacitto
paduṭṭhamanasaṅkappo araññavanapatthāni pantāni senāsanāni paṭisevāmi
mettacittohamasmi. Ye hi vo ariyā mettacittā araññavanapatthāni
pantāni senāsanāni paṭisevanti tesamahaṁ aññataro
etamahaṁ brāhmaṇa mettacittataṁ attani sampassamāno bhiyyo
pallomamāpādiṁ araññe vihārāya.
<p n="35"/>Tassa mayhaṁ brāhmaṇa etadahosi ye kho keci
samaṇā vā brāhmaṇā vā thīnamiddhapariyuṭṭhitā araññavanapatthāni
pantāni senāsanāni paṭisevanti thīnamiddhapariyuṭṭhānasandosahetu
have te bhonto samaṇabrāhmaṇā akusalaṁ bhayabheravaṁ avhayanti.
Na kho panāhaṁ thīnamiddhapariyuṭṭhito araññavanapatthāni pantāni
senāsanāni paṭisevāmi vigatathīnamiddhohamasmi. Ye hi vo ariyā
vigatathīnamiddhā araññavanapatthāni pantāni senāsanāni paṭisevanti
tesamahaṁ aññataro etamahaṁ brāhmaṇa vigatathīnamiddhataṁ attani
sampassamāno bhiyyo pallomamāpādiṁ araññe vihārāya.
<p n="36"/>Tassa mayhaṁ brāhmaṇa etadahosi ye kho keci
samaṇā vā brāhmaṇā vā uddhatā avūpasantacittā araññavanapatthāni
pantāni senāsanāni paṭisevanti uddhatāvūpasantacittasandosahetu
<pb n="1.32"/>
Have te bhonto samaṇabrāhmaṇā akusalaṁ bhayabheravaṁ
avhayanti. Na kho panāhaṁ uddhato avūpasantacitto araññavanapatthāni
pantāni senāsanāni paṭisevāmi vūpasantacittohamasmi.
Ye hi vo ariyā vūpasantacittā araññavanapatthāni pantāni
senāsanāni paṭisevanti tesamahaṁ aññataro etamahaṁ brāhmaṇa
vūpasantacittataṁ attani sampassamāno bhiyyo pallomamāpādiṁ
araññe vihārāya.
<p n="37"/>Tassa mayhaṁ brāhmaṇa etadahosi ye kho keci
samaṇā vā brāhmaṇā vā kaṅkhī vicikicchī araññavanapatthāni
pantāni senāsanāni paṭisevanti kaṅkhivicikicchisandosahetu have te
bhonto samaṇabrāhmaṇā akusalaṁ bhayabheravaṁ avhayanti. Na kho
panāhaṁ kaṅkhī vicikicchī araññavanapatthāni pantāni senāsanāni
paṭisevāmi tiṇṇavicikicchohamasmi. Ye hi vo ariyā tiṇṇavicikicchā
araññavanapatthāni pantāni senāsanāni paṭisevanti
tesamahaṁ aññataro etamahaṁ brāhmaṇa tiṇṇavicikicchataṁ attani
sampassamāno bhiyyo pallomamāpādiṁ araññe vihārāya.
<p n="38"/>Tassa mayhaṁ brāhmaṇa etadahosi ye kho keci
samaṇā vā brāhmaṇā vā attukkaṁsakā paravambhī araññavanapatthāni
pantāni senāsanāni paṭisevanti attukkaṁsanaparavambhanasandosahetu
have te bhonto samaṇabrāhmaṇā akusalaṁ bhayabheravaṁ
<pb n="1.33"/>
Avhayanti. Na kho panāhaṁ attukkaṁsako paravambhī araññavanapatthāni
pantāni senāsanāni paṭisevāmi anattukkaṁsako aparavambhīhamasmi.
Ye hi vo ariyā anattukkaṁsakā aparavambhī araññavanapatthāni
pantāni senāsanāni paṭisevanti tesamahaṁ aññataro <note n="1">Ma. sabbattha aññataroti.</note> etamahaṁ
brāhmaṇa anattukkaṁsakataṁ aparavambhitaṁ attani sampassamāno bhiyyo
pallomamāpādiṁ araññe vihārāya.
<p n="39"/>Tassa mayhaṁ brāhmaṇa etadahosi ye kho keci
samaṇā vā brāhmaṇā vā chambhī bhirukajātikā <note n="2">Ma. bhīrukajātikā. ito paraṁ īdisameva. </note> araññavanapatthāni
pantāni senāsanāni paṭisevanti chambhibhirukajātikasandosahetu have
te bhonto samaṇabrāhmaṇā akusalaṁ bhayabheravaṁ avhayanti. Na kho
panāhaṁ chambhī bhirukajātiko araññavanapatthāni pantāni senāsanāni
paṭisevāmi vigatalomahaṁsohamasmi. Ye hi vo ariyā vigatalomahaṁsā
araññavanapatthāni pantāni senāsanāni paṭisevanti tesamahaṁ
aññataro etamahaṁ brāhmaṇa vigatalomahaṁsataṁ attani sampassamāno
bhiyyo pallomamāpādiṁ araññe vihārāya.
<p n="40"/>Tassa mayhaṁ brāhmaṇa etadahosi ye kho keci
samaṇā vā brāhmaṇā vā lābhasakkārasilokaṁ nikāmayamānā
araññavanapatthāni pantāni senāsanāni paṭisevanti
lābhasakkārasilokanikāmayamānasandosahetu <note n="3">Ma. lābhasakkārasilokanikāmanasandosahetu.</note> have te bhonto samaṇabrāhmaṇā
akusalaṁ bhayabheravaṁ avhayanti. Na kho panāhaṁ lābhasakkārasilokaṁ
<pb n="1.34"/>
Nikāmayamāno araññavanapatthāni pantāni senāsanāni paṭisevāmi
appicchohamasmi. Ye hi vo ariyā appicchā araññavanapatthāni
pantāni senāsanāni paṭisevanti tesamahaṁ aññataro etamahaṁ
brāhmaṇa appicchataṁ attani sampassamāno bhiyyo pallomamāpādiṁ
araññe vihārāya.
<p n="41"/>Tassa mayhaṁ brāhmaṇa etadahosi ye kho keci
samaṇā vā brāhmaṇā vā kusītā hīnaviriyā <note n="1">Ma. hīnavīriyā. ito paraṁ īdisameva.</note> araññavanapatthāni
pantāni senāsanāni paṭisevanti kusītahīnaviriyasandosahetu have te
bhonto samaṇabrāhmaṇā akusalaṁ bhayabheravaṁ avhayanti. Na kho
panāhaṁ kusīto hīnaviriyo araññavanapatthāni pantāni senāsanāni
paṭisevāmi āraddhaviriyohamasmi. Ye hi vo ariyā āraddhaviriyā
araññavanapatthāni pantāni senāsanāni paṭisevanti tesamahaṁ
aññataro etamahaṁ brāhmaṇa āraddhaviriyataṁ attani sampassamāno
bhiyyo pallomamāpādiṁ araññe vihārāya.
<p n="42"/>Tassa mayhaṁ brāhmaṇa etadahosi <pb ed="P" n="1.20" set="M"/>ye kho keci
samaṇā vā brāhmaṇā vā muṭṭhassatī asampajānā araññavanapatthāni
pantāni senāsanāni paṭisevanti muṭṭhassatiasampajānasandosahetu
have te bhonto samaṇabrāhmaṇā akusalaṁ bhayabheravaṁ
avhayanti. Na kho panāhaṁ muṭṭhassati asampajāno araññavanapatthāni
pantāni senāsanāni paṭisevāmi upaṭṭhitasatihamasmi.
<pb n="1.35"/>
Ye hi vo ariyā upaṭṭhitasatī araññavanapatthāni pantāni senāsanāni
paṭisevanti tesamahaṁ aññataro etamahaṁ brāhmaṇa upaṭṭhitasatitaṁ
attani sampassamāno bhiyyo pallomamāpādiṁ araññe vihārāya.
<p n="43"/>Tassa mayhaṁ brāhmaṇa etadahosi ye kho keci
samaṇā vā brāhmaṇā vā asamāhitā vibbhantacittā araññavanapatthāni
pantāni senāsanāni paṭisevanti asamāhitavibbhantacittasandosahetu
have te bhonto samaṇabrāhmaṇā akusalaṁ bhayabheravaṁ
avhayanti. Na kho panāhaṁ asamāhito vibbhantacitto araññavanapatthāni
pantāni senāsanāni paṭisevāmi samādhisampannohamasmi.
Ye hi vo ariyā samādhisampannā araññavanapatthāni
pantāni senāsanāni paṭisevanti tesamahaṁ aññataro etamahaṁ
brāhmaṇa samādhisampadaṁ attani sampassamāno bhiyyo pallomamāpādiṁ
araññe vihārāya.
<p n="44"/>Tassa mayhaṁ brāhmaṇa etadahosi ye kho keci
samaṇā vā brāhmaṇā vā duppaññā elamūgā <note n="1">Ma. eḷamūgā. ito paraṁ īdisameva.</note> araññavanapatthāni
pantāni senāsanāni paṭisevanti duppaññaelamūgasandosahetu have
te bhonto samaṇabrāhmaṇā akusalaṁ bhayabheravaṁ avhayanti. Na kho
panāhaṁ duppañño elamūgo araññavanapatthāni pantāni senāsanāni
paṭisevāmi paññāsampannohamasmi. Ye hi vo ariyā
paññāsampannā araññavanapatthāni pantāni senāsanāni paṭisevanti
<pb n="1.36"/>
Tesamahaṁ aññataro etamahaṁ brāhmaṇa paññāsampadaṁ attani
sampassamāno bhiyyo pallomamāpādiṁ araññe vihārāya.
Soḷasapariyāyaṁ niṭṭhitaṁ.
<p n="45"/>Tassa mayhaṁ brāhmaṇa etadahosi yannūnāhaṁ yā tā
rattiyo abhiññātā abhilakkhitā cātuddasī pañcadasī aṭṭhamī ca
pakkhassa tathārūpāsu rattīsu yāni tāni ārāmacetiyāni vanacetiyāni
rukkhacetiyāni bhiṁsanakāni salomahaṁsāni tathārūpesu senāsanesu vihareyyaṁ.
Appevanāma <note n="1">Ma. appevanāmāhaṁ.</note> taṁ bhayabheravaṁ passeyyanti. So kho ahaṁ brāhmaṇa
aparena samayena yā tā rattiyo abhiññātā abhilakkhitā cātuddasī
pañcadasī aṭṭhamī ca pakkhassa tathārūpāsu rattīsu yāni tāni
ārāmacetiyāni vanacetiyāni rukkhacetiyāni bhiṁsanakāni salomahaṁsāni
tathārūpesu senāsanesu viharāmi tattha ca me brāhmaṇa viharato
migo vā āgacchati moro vā <pb ed="P" n="1.21" set="M"/>kaṭṭhaṁ pāteti vāto vā paṇṇakasaṭaṁ <note n="2">Sī. Yu. paṇṇasaṭaṁ.</note>
ereti. Tassa mayhaṁ brāhmaṇa evaṁ hoti <note n="3">Ma. etadahosi. </note> etaṁ nūna taṁ
bhayabheravaṁ āgacchatīti. Tassa mayhaṁ brāhmaṇa etadahosi
kinnukho ahaṁ aññadatthu bhayapaṭikaṅkhī <note n="4">Sī. bhayapāṭikaṅkhī.</note> viharāmi yannūnāhaṁ yathābhūtassa <note n="5">Ma. yathābhūtaṁ.</note>
yathābhūtassa me taṁ bhayabheravaṁ āgacchati tathābhūto <note n="6">Ma. tathābhūtaṁ.</note> tathābhūtova
taṁ bhayabheravaṁ paṭivineyyanti. Tassa mayhaṁ brāhmaṇa caṅkamantassa
taṁ bhayabheravaṁ āgacchati. So kho ahaṁ brāhmaṇa neva tāva
<pb n="1.37"/>
Tiṭṭhāmi na nisīdāmi na nipajjāmi yāva caṅkamantova taṁ bhayabheravaṁ
paṭivinemi. Tassa mayhaṁ brāhmaṇa ṭhitassa taṁ bhayabheravaṁ āgacchati.
So kho ahaṁ brāhmaṇa neva tāva caṅkamāmi na nisīdāmi na
nipajjāmi yāva ṭhitova taṁ bhayabheravaṁ paṭivinemi. Tassa mayhaṁ
brāhmaṇa nisinnassa taṁ bhayabheravaṁ āgacchati. So kho ahaṁ
brāhmaṇa neva tāva nipajjāmi na tiṭṭhāmi na caṅkamāmi yāva
nisinnova taṁ bhayabheravaṁ paṭivinemi. Tassa mayhaṁ brāhmaṇa
nipannassa taṁ bhayabheravaṁ āgacchati. So kho ahaṁ brāhmaṇa
neva tāva nisīdāmi na tiṭṭhāmi na caṅkamāmi yāva nipannova
taṁ bhayabheravaṁ paṭivinemi.
<p n="46"/>Santi kho pana brāhmaṇa eke samaṇabrāhmaṇā
rattiṁyeva samānaṁ divāti sañjānanti divāyeva samānaṁ rattīti
sañjānanti idamahaṁ tesaṁ samaṇabrāhmaṇānaṁ sammohavihārasmiṁ
vadāmi. Ahaṁ kho pana brāhmaṇa rattiṁyeva samānaṁ rattīti
sañjānāmi divāyeva samānaṁ divāti sañjānāmi. Yaṁ kho taṁ
brāhmaṇa sammā vadamāno vadeyya asammohadhammo satto loke
uppanno bahujanahitāya bahujanasukhāya lokānukampakāya <note n="1">Ma. lokānukampāya.</note> atthāya
hitāya sukhāya devamanussānanti. Mameva taṁ sammā vadamāno vadeyya
asammohadhammo satto loke uppanno bahujanahitāya bahujanasukhāya
lokānukampakāya <note n="2">Ma. lokānukampāya.</note> atthāya hitāya sukhāya devamanussānanti.
<pb n="1.38"/>
<p n="47"/>Āraddhaṁ kho pana me brāhmaṇa viriyaṁ <note n="1">Ma. vīriyaṁ.</note> ahosi asallīnaṁ
upaṭṭhitā sati appammuṭṭhā <note n="2">Sī. Ma. asammuṭṭhā.</note> passaddho kāyo asāraddho samāhitaṁ
cittaṁ ekaggaṁ. So kho ahaṁ brāhmaṇa vivicceva kāmehi
vivicca akusalehi dhammehi savitakkaṁ savicāraṁ vivekajaṁ pītisukhaṁ paṭhamaṁ
jhānaṁ upasampajja vihāsiṁ vitakkavicārānaṁ vūpasamā ajjhattaṁ
sampasādanaṁ cetaso ekodibhāvaṁ avitakkaṁ <pb ed="P" n="1.22" set="M"/>avicāraṁ samādhijaṁ pītisukhaṁ
dutiyaṁ jhānaṁ upasampajja vihāsiṁ pītiyā ca virāgā upekkhako ca
vihāsiṁ sato ca sampajāno sukhañca kāyena paṭisaṁvedesiṁ yantaṁ
ariyā ācikkhanti upekkhako satimā sukhavihārīti tatiyaṁ jhānaṁ
upasampajja vihāsiṁ sukhassa ca pahānā dukkhassa ca pahānā
pubbeva somanassadomanassānaṁ atthaṅgamā adukkhamasukhaṁ upekkhāsatipārisuddhiṁ
catutthaṁ jhānaṁ upasampajja vihāsiṁ.
<p n="48"/>So evaṁ samāhite citte parisuddhe pariyodāte anaṅgaṇe
vigatūpakkilese mudubhūte kammaniye ṭhite āneñjappatte <note n="3">Sī. ānejjappatte.</note>
pubbenivāsānussatiñāṇāya cittaṁ abhininnāmesiṁ. So anekavihitaṁ
pubbenivāsaṁ anussarāmi seyyathīdaṁ ekampi jātiṁ dvepi jātiyo
tissopi jātiyo catassopi jātiyo pañcapi jātiyo dasapi jātiyo
vīsampi jātiyo tiṁsampi jātiyo cattāḷīsampi jātiyo paññāsampi
jātiyo jātisatampi jātisahassampi jātisatasahassampi anekepi
<pb n="1.39"/>
Saṁvaṭṭakappe anekepi vivaṭṭakappe anekepi saṁvaṭṭavivaṭṭakappe
amutrāsiṁ evaṁnāmo evaṁgotto evaṁvaṇṇo evamāhāro evaṁ
sukhadukkhapaṭisaṁvedī evamāyupariyanto so tato cuto amutra udapādiṁ
tatrāpāsiṁ evaṁnāmo evaṁgotto evaṁvaṇṇo evamāhāro evaṁ
sukhadukkhapaṭisaṁvedī evamāyupariyanto so tato cuto idhūpapannoti.
Iti sākāraṁ sauddesaṁ anekavihitaṁ pubbenivāsaṁ anussarāmi. Ayaṁ
kho me brāhmaṇa rattiyā paṭhame yāme paṭhamā vijjā adhigatā
avijjā vihatā vijjā uppannā tamo vihato āloko uppanno
yathātaṁ appamattassa ātāpino pahitattassa viharato.
<p n="49"/>So evaṁ samāhite citte parisuddhe pariyodāte anaṅgaṇe
vigatūpakkilese mudubhūte kammaniye ṭhite āneñjappatte sattānaṁ
cutūpapātañāṇāya cittaṁ abhininnāmesiṁ. So dibbena cakkhunā
visuddhena atikkantamānusakena satte passāmi cavamāne upapajjamāne
hīne paṇīte suvaṇṇe dubbaṇṇe sugate duggate yathākammūpage
satte pajānāmi ime vata bhonto sattā kāyaduccaritena
samannāgatā vacīduccaritena samannāgatā manoduccaritena samannāgatā
ariyānaṁ upavādakā micchādiṭṭhikā micchādiṭṭhikammasamādānā te
kāyassa bhedā parammaraṇā apāyaṁ duggatiṁ vinipātaṁ nirayaṁ upapannā
ime vā pana bhonto sattā kāyasucaritena <pb ed="P" n="1.23" set="M"/>samannāgatā vacīsucaritena
samannāgatā manosucaritena samannāgatā ariyānaṁ anupavādakā sammādiṭṭhikā
<pb n="1.40"/>
Sammādiṭṭhikammasamādānā te kāyassa bhedā parammaraṇā
sugatiṁ saggaṁ lokaṁ upapannāti. Iti dibbena cakkhunā visuddhena
atikkantamānusakena satte passāmi cavamāne upapajjamāne hīne
paṇīte suvaṇṇe dubbaṇṇe sugate duggate yathākammūpage satte
pajānāmi. Ayaṁ kho me brāhmaṇa rattiyā majjhime yāme
dutiyā vijjā adhigatā avijjā vihatā vijjā uppannā tamo
vihato āloko uppanno yathātaṁ appamattassa ātāpino
pahitattassa viharato.
<p n="50"/>So evaṁ samāhite citte parisuddhe pariyodāte anaṅgaṇe
vigatūpakkilese mudubhūte kammaniye ṭhite āneñjappatte āsavānaṁ
khayañāṇāya cittaṁ abhininnāmesiṁ. So idaṁ dukkhanti yathābhūtaṁ
abbhaññāsiṁ ayaṁ dukkhasamudayoti yathābhūtaṁ abbhaññāsiṁ ayaṁ
dukkhanirodhoti yathābhūtaṁ abbhaññāsiṁ ayaṁ dukkhanirodhagāminī paṭipadāti
yathābhūtaṁ abbhaññāsiṁ ime āsavāti yathābhūtaṁ abbhaññāsiṁ ayaṁ
āsavasamudayoti yathābhūtaṁ abbhaññāsiṁ ayaṁ āsavanirodhoti
yathābhūtaṁ abbhaññāsiṁ ayaṁ āsavanirodhagāminī paṭipadāti yathābhūtaṁ
abbhaññāsiṁ. Tassa me evaṁ jānato evaṁ passato kāmāsavāpi
cittaṁ vimuccittha bhavāsavāpi cittaṁ vimuccittha avijjāsavāpi cittaṁ
vimuccittha vimuttasmiṁ vimuttamiti ñāṇaṁ ahosi khīṇā jāti
vusitaṁ brahmacariyaṁ kataṁ karaṇīyaṁ nāparaṁ itthattāyāti abbhaññāsiṁ.
<pb n="1.41"/>
Ayaṁ kho me brāhmaṇa rattiyā pacchime yāme tatiyā vijjā
adhigatā avijjā vihatā vijjā uppannā tamo vihato āloko
uppanno yathātaṁ appamattassa ātāpino pahitattassa viharato.
<p n="51"/>Siyā kho pana te brāhmaṇa evamassa ajjāpi nūna
samaṇo gotamo avītarāgo avītadoso avītamoho tasmā araññavanapatthāni
pantāni senāsanāni paṭisevatīti. Na kho panetaṁ
brāhmaṇa evaṁ daṭṭhabbaṁ. Dve kho ahaṁ brāhmaṇa atthavase
sampassamāno araññavanapatthāni pantāni senāsanāni paṭisevāmi
attano ca diṭṭhadhammasukhavihāraṁ sampassamāno pacchimañca janataṁ
anukampamānoti.
<p n="52"/>Anukampitarūpā vatāyaṁ bhotā gotamena pacchimā janatā
yathātaṁ arahatā sammāsambuddhena. Abhikkantaṁ bho gotama abhikkantaṁ
bho gotama seyyathāpi bho gotama nikkujjitaṁ vā ukkujjeyya
paṭicchannaṁ vā vivareyya mūḷhassa vā maggaṁ ācikkheyya andhakāre
vā telapajjotaṁ dhāreyya cakkhumanto rūpāni dakkhantīti <note n="1">Sī. dakkhintīti.</note> evameva <note n="2">Ma. evamevaṁ.</note>
bhotā gotamena anekapariyāyena dhammo pakāsito. Esāhaṁ
bhavantaṁ gotamaṁ saraṇaṁ gacchāmi dhammañca bhikkhusaṅghañca upāsakaṁ
maṁ bhavaṁ gotamo dhāretu ajjatagge pāṇupetaṁ saraṇaṅgatanti <note n="3">Yu. saraṇagatantīti.</note>.
Bhayabheravasuttantaṁ <note n="4">Ma. bhayabheravasuttaṁ.</note> niṭṭhitaṁ catutthaṁ.
</xml>