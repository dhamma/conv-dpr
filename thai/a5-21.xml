<xml src="a5-21.xml">
<readunit id="a5-21">(21) 1. kimilavaggo</readunit>
<p rend="subhead" sid="1">1, kimilasuttaṃ</p>
<pb n="5.275"/>
Pañcamapaṇṇāsako
kimbilavaggo paṭhamo
<p n="201"/>Ekaṁ samayaṁ bhagavā kimilāyaṁ <note n="1">Po. kimmilāyaṁ. Yu. kimbilāyaṁ.</note> viharati veḷuvane. Athakho
āyasmā kimbilo <note n="2">Ma. kimi ....</note> yena bhagavā tenupasaṅkami upasaṅkamitvā
bhagavantaṁ abhivādetvā ekamantaṁ nisīdi ekamantaṁ nisinno kho
āyasmā kimbilo bhagavantaṁ etadavoca ko nu kho bhante hetu
ko paccayo yena tathāgate parinibbute saddhammo na ciraṭṭhitiko
hotīti. Idha kimbila tathāgate parinibbute bhikkhū bhikkhuniyo upāsakā
upāsikāyo satthari agāravā viharanti appatissā dhamme agāravā
viharanti appatissā saṅghe agāravā viharanti appatissā sikkhāya
agāravā viharanti appatissā aññamaññaṁ agāravā viharanti
appatissā ayaṁ kho kimbila hetu ayaṁ paccayo yena tathāgate
parinibbute saddhammo na ciraṭṭhitiko hotīti. Ko pana bhante hetu ko
paccayo yena tathāgate parinibbute saddhammo ciraṭṭhitiko hotīti.
Idha kimbila tathāgate parinibbute bhikkhū bhikkhuniyo upāsakā upāsikāyo
satthari sagāravā viharanti sappatissā dhamme sagāravā viharanti
sappatissā saṅghe sagāravā viharanti sappatissā sikkhāya sagāravā
viharanti sappatissā aññamaññaṁ sagāravā viharanti sappatissā
ayaṁ kho kimbila hetu ayaṁ paccayo yena tathāgate parinibbute
<pb n="5.276"/>
Saddhammo ciraṭṭhitiko hotīti.
<p rend="subhead" sid="2">2, dhammassavanasuttaṃ</p>
<p n="202"/><pb ed="P" n="3.248" set="A"/>Pañcime bhikkhave ānisaṁsā dhammassavane katame pañca
assutaṁ suṇāti sutaṁ pariyodapeti kaṅkhaṁ vihanati <note n="1">Ma. vitarati.</note> diṭṭhiṁ ujuṁ
karoti cittamassa pasīdati ime kho bhikkhave pañca ānisaṁsā
dhammassavaneti.
<p rend="subhead" sid="3">3, assājānīyasuttaṃ</p>
<p n="203"/>Pañcahi bhikkhave aṅgehi samannāgato rañño bhadro <note n="2">Ma. Yu. bhaddo.</note>
assājāniyo rājāraho hoti rājabhoggo rañño aṅgantveva
saṅkhaṁ gacchati katamehi pañcahi ājjavena javena maddavena
khantiyā soraccena imehi kho bhikkhave pañcahi aṅgehi samannāgato
rañño bhadro <note n="3">Ma. Yu. bhaddo.</note> assājāniyo rājāraho hoti rājabhoggo rañño
aṅgantveva saṅkhaṁ gacchati. Evameva kho bhikkhave pañcahi dhammehi
samannāgato bhikkhu āhuneyyo hoti pāhuneyyo dakkhiṇeyyo
añjalikaraṇīyo anuttaraṁ puññakkhettaṁ lokassa katamehi pañcahi
ājjavena javena maddavena khantiyā soraccena imehi kho bhikkhave
pañcahi dhammehi samannāgato bhikkhu āhuneyyo hoti pāhuneyyo
dakkhiṇeyyo añjalikaraṇīyo anuttaraṁ puññakkhettaṁ lokassāti.
<p rend="subhead" sid="4">4, balasuttaṃ</p>
<p n="204"/>Pañcimāni bhikkhave balāni katamāni pañca saddhābalaṁ
hiribalaṁ ottappabalaṁ viriyabalaṁ paññābalaṁ imāni kho bhikkhave pañca
balānīti.
<p rend="subhead" sid="5">5, cetokhilasuttaṃ</p>
<p n="205"/>Pañcime bhikkhave cetokhilā katame pañca idha
<pb n="5.277"/>
Bhikkhave bhikkhu satthari kaṅkhati vicikicchati <pb ed="P" n="3.249" set="A"/>nādhimuccati na sampasīdati <note n="1">Po. na pasaṁsīdati.</note>
yo so bhikkhave bhikkhu satthari kaṅkhati vicikicchati nādhimuccati na
sampasīdati tassa cittaṁ na namati ātappāya anuyogāya sātaccāya
padhānāya yassa cittaṁ na namati ātappāya anuyogāya sātaccāya
padhānāya ayaṁ paṭhamo cetokhilo. Puna caparaṁ bhikkhave bhikkhu
dhamme ... Saṅghe ... Sikkhāya ... Sabrahmacārīsu kupito hoti anattamano
āhatacitto khilajāto yo so bhikkhave bhikkhu sabrahmacārīsu kupito
hoti anattamano āhatacitto khilajāto tassa cittaṁ na namati
ātappāya anuyogāya sātaccāya padhānāya yassa cittaṁ na namati
ātappāya anuyogāya sātaccāya padhānāya ayaṁ pañcamo cetokhilo.
Ime kho bhikkhave pañca cetokhilāti.
<p rend="subhead" sid="6">6, vinibandhasuttaṃ</p>
<p n="206"/>Pañcime bhikkhave cetaso vinibandhā katame pañca
idha bhikkhave bhikkhu kāme <note n="2">Ma. Yu. kāmesu.</note> avītarāgo hoti avigatacchando avigatapemo
avigatapipāso avigatapariḷāho avigatataṇho yo so
bhikkhave bhikkhu kāme avītarāgo hoti avigatacchando avigatapemo
avigatapipāso avigatapariḷāho avigatataṇho tassa cittaṁ na manati
ātappāya anuyogāya sātaccāya padhānāya yassa cittaṁ na namati
ātappāya anuyogāya sātaccāya padhānāya ayaṁ paṭhamo cetaso
vinibandho. Puna caparaṁ bhikkhave bhikkhu kāye avītarāgo hoti ... Rūpe
<pb n="5.278"/>
Avītarāgo hoti ... Yāvadatthaṁ udarāvadehakaṁ bhuñjitvā seyyasukhaṁ
passasukhaṁ middhasukhaṁ anuyutto viharati ... Aññataraṁ devanikāyaṁ <pb ed="P" n="3.250" set="A"/>paṇidhāya
brahmacariyaṁ carati imināhaṁ sīlena vā vatena vā tapena vā
brahmacariyena vā devo vā bhavissāmi devaññataro vāti yo
so bhikkhave bhikkhu aññataraṁ devanikāyaṁ paṇidhāya brahmacariyaṁ
carati imināhaṁ sīlena vā vatena vā tapena vā brahmacariyena
vā devo vā bhavissāmi devaññataro vāti tassa cittaṁ
na namati ātappāya anuyogāya sātaccāya padhānāya yassa
cittaṁ na namati ātappāya anuyogāya sātaccāya padhānāya ayaṁ
pañcamo cetaso vinibandho. Ime kho bhikkhave pañca cetaso
vinibandhāti.
<p rend="subhead" sid="7">7, yāgusuttaṃ</p>
<p n="207"/>Pañcime bhikkhave ānisaṁsā yāguyā katame pañca
khuddaṁ <note n="1">Yu. khudaṁ.</note> paṭivineti pipāsaṁ paṭivineti vātaṁ anulometi vatthiṁ
sodheti āmāvasesaṁ pāceti ime kho bhikkhave pañca ānisaṁsā
yāguyāti.
<p rend="subhead" sid="8">8, dantakaṭṭhasuttaṃ</p>
<p n="208"/>Pañcime bhikkhave ādīnavā dantakaṭṭhassa akhādane
katame pañca acakkhussaṁ mukhaṁ duggandhaṁ hoti rasaharaṇiyo na
visujjhanti pittaṁ semhaṁ bhattaṁ pariyonaddhati <note n="2">Yu. pariyonaddhanti.</note> bhattamassa nacchādeti
ime kho bhikkhave pañca ādīnavā dantakaṭṭhassa akhādane. Pañcime
bhikkhave ānisaṁsā dantakaṭṭhassa khādane katame pañca cakkhussaṁ
<pb n="5.279"/>
Mukhaṁ na duggandhaṁ hoti rasaharaṇiyo visujjhanti pittaṁ semhaṁ
bhattaṁ na pariyonaddhati bhattamassa chādeti ime kho bhikkhave
pañca ānisaṁsā dantakaṭṭhassa khādaneti.
<p rend="subhead" sid="9">9, gītassarasuttaṃ</p>
<p n="209"/><pb ed="P" n="3.251" set="A"/>Pañcime bhikkhave ādīnavā āyatakena gītassarena dhammaṁ
bhaṇantassa katame pañca attāpi <note n="1">Po. Ma. Yu. attanāpi.</note> tasmiṁ sare sārajjati parepi
tasmiṁ sare sārajjanti gahapatikāpi ujjhāyanti yatheva mayaṁ
gāyāma evamevime <note n="2">Ma. evameva kho.</note> samaṇā sakyaputtiyā gāyantīti sarakuttimpi
nikāmayamānassa samādhissa bhaṅgo hoti pacchimā janatā diṭṭhānugatiṁ
āpajjati ime kho bhikkhave pañca ādīnavā āyatakena gītassarena
dhammaṁ bhaṇantassāti.
<p rend="subhead" sid="10">10, muṭṭhassatisuttaṃ</p>
<p n="210"/>Pañcime bhikkhave ādīnavā muṭṭhassatissa asampajānassa
niddaṁ okkamato <note n="3">Po. Ma. Yu. okkamayato.  aparaṁpi īdisameva.</note> katame pañca dukkhaṁ supati dukkhaṁ paṭibujjhati
pāpakaṁ supinaṁ passati devatā na rakkhanti asuci muccati ime
kho bhikkhave pañca ādīnavā muṭṭhassatissa asampajānassa niddaṁ
okkamato. Pañcime bhikkhave ānisaṁsā upaṭṭhitassatissa
sampajānassa niddaṁ okkamato katame pañca sukhaṁ supati sukhaṁ
paṭibujjhati na pāpakaṁ supinaṁ passati devatā rakkhanti asuci
na muccati ime kho bhikkhave pañca ānisaṁsā upaṭṭhitassatissa
sampajānassa niddaṁ okkamatoti.
Kimbilavaggo paṭhamo.
<pb n="5.280"/>
Tassuddānaṁ.
Kimbilo dhammassavanaṁ ājānī <note n="1">Ma. ājānīyo.</note> ca balaṁ khilaṁ
vinibandhaṁ yāgu kaṭṭhaṁ gītaṁ muṭṭhassatīpi <note n="2">Yu. muṭṭhassatinā.</note> cāti.
</xml>