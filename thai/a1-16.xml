<xml src="a1-16.xml">
<readunit id="a1-16">16. ekadhammapāḷi</readunit>
<p rend="subhead" sid="1">1, paṭhamavaggo</p>
Aparā ekadhammādipāli
<p n="179"/>Ekadhammo bhikkhave bhāvito bahulīkato ekantanibbidāya
virāgāya nirodhāya upasamāya abhiññāya sambodhāya nibbānāya saṁvattati
katamo ekadhammo buddhānussati ayaṁ kho bhikkhave ekadhammo bhāvigo
bahulīkato ekantanibbidāya virāgāya nirodhāya upasamāya abhiññāya
<pb n="1.40"/>
Sambodhāya nibbānāya saṁvattatīti.
<p n="180"/>Ekadhammo bhikkhave bhāvito bahulīkato ekantanibbidāya
virāgāya nirodhāya upasamāya abhiññāya sambodhāya nibbānāya saṁvattati
katamo ekadhammo dhammānussati ... Saṅghānussati ... Sīlānussati ...
Cāgānussati ... Devatānussati ... Ānāpānasati <note n="1">Ma. ānāpānassati ... maraṇassati ...</note> ... Maraṇasati <note n="2">Ma. ānāpānassati ... maraṇassati ...</note>
kāyagatāsati ... Upasamānussati ayaṁ kho bhikkhave ekadhammo bhāvito bahulīkato
ekantanibbidāya virāgāya nirodhāya upasamāya abhiññāya sambodhāya
nibbānāya saṁvattatīti.
Vaggo paṭhamo.
<p rend="subhead" sid="2">2, dutiyavaggo</p>
<p n="181"/>Nāhaṁ bhikkhave aññaṁ ekadhammaṁpi samanupassāmi yena
anuppannā vā akusalā dhammā uppajjanti uppannā vā akusalā
dhammā bhiyyobhāvāya vepullāya saṁvattanti yathayidaṁ bhikkhave micchādiṭṭhi
micchādiṭṭhikassa bhikkhave anuppannā ceva akusalā dhammā uppajjanti
uppannā ca akusalā dhammā bhiyyobhāvāya vepullāya saṁvattantīti.
<p n="182"/>Nāhaṁ bhikkhave aññaṁ ekadhammaṁpi samanupassāmi yena
anuppannā vā kusalā dhammā uppajjanti uppannā vā kusalā
dhammā bhiyyobhāvāya vepullāya saṁvattanti yathayidaṁ bhikkhave sammādiṭṭhi
sammādiṭṭhikassa bhikkhave anuppannā ceva kusalā dhammā
uppajjanti uppannā ca kusalā dhammā bhiyyobhāvāya vepullāya
saṁvattantīti.
<pb n="1.41"/>
<p n="183"/>Nāhaṁ bhikkhave aññaṁ ekadhammaṁpi samanupassāmi yena
anuppannā vā kusalā dhammā nuppajjanti uppannā vā kusalā
dhammā parihāyanti yathayidaṁ bhikkhave micchādiṭṭhi micchādiṭṭhikassa
bhikkhave anuppannā ceva kusalā dhammā nuppajjanti uppannā ca
kusalā dhammā parihāyantīti.
<p n="184"/>Nāhaṁ bhikkhave aññaṁ ekadhammaṁpi samanupassāmi yena
anuppannā vā akusalā dhammā nuppajjanti uppannā vā akusalā
dhammā parihāyanti yathayidaṁ bhikkhave sammādiṭṭhi sammādiṭṭhikassa
bhikkhave anuppannā ceva akusalā dhammā nuppajjanti uppannā ca
akusalā dhammā parihāyantīti.
<p n="185"/>Nāhaṁ bhikkhave aññaṁ ekadhammaṁpi samanupassāmi yena
anuppannā vā micchādiṭṭhi uppajjati uppannā vā micchādiṭṭhi
pavaḍḍhati yathayidaṁ bhikkhave ayoniso manasikāro ayoniso bhikkhave
manasikaroto anuppannā ceva micchādiṭṭhi uppajjati uppannā ca
micchādiṭṭhi pavaḍḍhatīti.
<p n="186"/>Nāhaṁ bhikkhave aññaṁ ekadhammaṁpi samanupassāmi yena
anuppannā vā sammādiṭṭhi uppajjati uppannā vā sammādiṭṭhi
pavaḍḍhati yathayidaṁ bhikkhave yoniso manasikāro yoniso bhikkhave
manasikaroto anuppannā ceva sammādiṭṭhi uppajjati uppannā ca
sammādiṭṭhi pavaḍḍhatīti.
<pb n="1.42"/>
<p n="187"/>Nāhaṁ bhikkhave aññaṁ ekadhammaṁpi samanupassāmi yenevaṁ <undef/>
sattā kāyassa bhedā parammaraṇā apāyaṁ duggatiṁ vinipātaṁ nirayaṁ
upapajjanti yathayidaṁ bhikkhave micchādiṭṭhi micchādiṭṭhiyā bhikkhave
samannāgatā sattā kāyassa bhedā parammaraṇā apāyaṁ duggatiṁ vinipātaṁ
nirayaṁ upapajjantīti.
<p n="188"/>Nāhaṁ bhikkhave aññaṁ ekadhammaṁpi <pb ed="P" n="1.32" set="A"/>samanupassāmi yenevaṁ <undef/>
sattā kāyassa bhedā parammaraṇā sugatiṁ saggaṁ lokaṁ upapajjanti
yathayidaṁ bhikkhave sammādiṭṭhi sammādiṭṭhiyā bhikkhave samannāgatā sattā
kāyassa bhedā parammaraṇā sugatiṁ saggaṁ lokaṁ upapajjantīti <note n="3">Ma. sabbattha uppajjantīti.</note>.
<p n="189"/>Micchādiṭṭhikassa bhikkhave purisapuggalassa yañceva kāyakammaṁ
yathādiṭṭhisamattaṁ samādinnaṁ yañca vacīkammaṁ yathādiṭṭhisamattaṁ samādinnaṁ
yañca manokammaṁ yathādiṭṭhisamattaṁ samādinnaṁ yā ca cetanā yā ca
patthanā yo ca paṇidhi ye ca saṅkhārā sabbe te dhammā aniṭṭhāya
akantāya amanāpāya ahitāya dukkhāya saṁvattanti taṁ kissa hetu
diṭṭhi hi <note n="4">Ma. hissa.  ito paraṁ īdisameva.</note> bhikkhave pāpikā. Seyyathāpi bhikkhave nimbabījaṁ vā kosātakībījaṁ
vā tittakalābubījaṁ vā allāya paṭhaviyā nikkhittaṁ yañceva
paṭhavīrasaṁ upādiyati yañca āporasaṁ upādiyati sabbantaṁ tittakattāya
kaṭukattāya asātattāya saṁvattati taṁ kissa hetu bījaṁ hi <note n="5">Ma. hissa.  ito paraṁ īdisameva.</note> bhikkhave
pāpakaṁ evameva kho bhikkhave micchādiṭṭhikassa purisapuggalassa yañceva
kāyakammaṁ yathādiṭṭhisamattaṁ samādinnaṁ yañca vacīkammaṁ yathādiṭṭhisamattaṁ
<pb n="1.43"/>
Samādinnaṁ yañca manokammaṁ yathādiṭṭhisamattaṁ samādinnaṁ yā ca
cetanā yā ca patthanā yo ca paṇidhi ye ca saṅkhārā sabbe te
dhammā aniṭṭhāya akantāya amanāpāya ahitāya dukkhāya saṁvattanti
taṁ kissa hetu diṭṭhi hi bhikkhave pāpikāti.
<p n="190"/>Sammādiṭṭhikassa bhikkhave purisapuggalassa yañceva kāyakammaṁ
yathādiṭṭhisamattaṁ samādinnaṁ yañca vacīkammaṁ yathādiṭṭhisamattaṁ samādinnaṁ
yañca manokammaṁ yathādiṭṭhisamattaṁ samādinnaṁ yā ca cetanā yā ca
patthanā yo ca paṇidhi ye ca saṅkhārā sabbe te dhammā iṭṭhāya
kantāya manāpāya hitāya sukhāya saṁvattanti taṁ kissa hetu diṭṭhi
hi bhikkhave bhaddikā. Seyyathāpi bhikkhave ucchubījaṁ vā sālibījaṁ vā
maddikābījaṁ vā allāya paṭhaviyā nikkhittaṁ yañceva paṭhavīrasaṁ upādiyati
yañca āporasaṁ upādiyati sabbantaṁ madhurattāya sātattāya
asecanakattāya saṁvattati taṁ kissa hetu bījaṁ hi bhikkhave bhaddakaṁ evameva
kho bhikkhave sammādiṭṭhikassa purisapuggalassa yañceva kāyakammaṁ yathādiṭṭhisamattaṁ
samādinnaṁ yañca vacīkammaṁ yathādiṭṭhisamattaṁ samādinnaṁ
yañca manokammaṁ yathādiṭṭhisamattaṁ samādinnaṁ yā ca cetanā yā ca
patthanā yo ca paṇidhi ye ca saṅkhārā sabbe te dhammā iṭṭhāya
kantāya manāpāya hitāya sukhāya saṁvattanti taṁ kissa hetu diṭṭhi
hi bhikkhave bhaddikāti.
Vaggo dutiyo.
<p rend="subhead" sid="3">3, tatiyavaggo</p>
<pb n="1.44"/>
<p n="191"/><pb ed="P" n="1.33" set="A"/>Ekapuggalo bhikkhave loke uppajjamāno uppajjati
bahujanāhitāya bahujanāsukhāya bahuno janassa anatthāya ahitāya dukkhāya
devamanussānaṁ katamo ekapuggalo micchādiṭṭhiko hoti viparītadassano
so bahujanaṁ saddhammā vuṭṭhāpetvā asaddhamme patiṭṭhāpeti ayaṁ
kho bhikkhave ekapuggalo loke uppajjamāno uppajjati bahujanāhitāya
bahujanāsukhāya bahuno janassa anatthāya ahitāya dukkhāya devamanussānanti.
<p n="192"/>Ekapuggalo bhikkhave loke uppajjamāno uppajjati
bahujanahitāya bahujanasukhāya bahuno janassa atthāya hitāya sukhāya devamanussānaṁ
katamo ekapuggalo sammādiṭṭhiko hoti aviparītadassano
so bahujanaṁ asaddhammā vuṭṭhāpetvā saddhamme patiṭṭhāpeti ayaṁ
kho bhikkhave ekapuggalo loke uppajjamāno uppajjati bahujanahitāya
bahujanasukhāya bahuno janassa atthāya hitāya sukhāya devamanussānanti.
<p n="193"/>Nāhaṁ bhikkhave aññaṁ ekadhammaṁpi samanupassāmi yaṁ evaṁ
mahāsāvajjaṁ yathayidaṁ bhikkhave micchādiṭṭhi micchādiṭṭhiparamāni bhikkhave
vajjānīti <note n="1">Ma. mahāsāvajjānīti.</note>.
<p n="194"/>Nāhaṁ bhikkhave aññaṁ ekapuggalaṁpi samanupassāmi yo
evaṁ bahujanāhitāya paṭipanno bahujanāsukhāya bahuno janassa anatthāya
ahitāya dukkhāya devamanussānaṁ yathayidaṁ bhikkhave makkhali moghapuriso.
Seyyathāpi bhikkhave nadīmukhe khipaṁ uḍḍeyya bahunnaṁ macchānaṁ ahitāya
dukkhāya anayāya byasanāya evameva kho bhikkhave makkhali moghapuriso
<pb n="1.45"/>
Manussakhipammaññe loke uppanno bahunnaṁ sattānaṁ ahitāya dukkhāya
anayāya byasanāyāti.
<p n="195"/><pb ed="P" n="1.34" set="A"/>Durakkhāte bhikkhave dhammavinaye yo ca samādapeti yañca
samādapeti yo ca samādapito tathattāya paṭipajjati sabbe te
bahuṁ apuññaṁ pasavanti taṁ kissa hetu durakkhātattā bhikkhave
dhammassāti.
<p n="196"/>Svākkhāte bhikkhave dhammavinaye yo ca samādapeti yañca
samādapeti yo ca samādapito tathattāya paṭipajjati sabbe te
bahuṁ puññaṁ pasavanti taṁ kissa hetu svākkhātattā bhikkhave
dhammassāti.
<p n="197"/>Durakkhāte bhikkhave dhammavinaye dāyakena mattā jānitabbā
no paṭiggāhakena taṁ kissa hetu durakkhātattā bhikkhave dhammassāti.
<p n="198"/>Svākkhāte bhikkhave dhammavinaye paṭiggāhakena mattā
jānitabbā no dāyakena taṁ kissa hetu svākkhātattā bhikkhave
dhammassāti.
<p n="199"/>Durakkhāte bhikkhave dhammavinaye yo āraddhaviriyo so
dukkhaṁ viharati taṁ kissa hetu durakkhātattā bhikkhave dhammassāti.
<p n="200"/>Svākkhāte bhikkhave dhammavinaye yo kusīto so dukkhaṁ
viharati taṁ kissa hetu svākkhātattā bhikkhave dhammassāti.
<p n="201"/>Durakkhāte bhikkhave dhammavinaye yo kusīto so sukhaṁ
<pb n="1.46"/>
Viharati taṁ kissa hetu durakkhātattā bhikkhave dhammassāti.
<p n="202"/>Svākkhāte bhikkhave dhammavinaye yo āraddhaviviyo so
sukhaṁ viharati taṁ kissa hetu svākkhātattā bhikkhave dhammassāti.
<p n="203"/>Seyyathāpi bhikkhave appamattakopi gūtho duggandho hoti
evameva kho ahaṁ bhikkhave appamattakaṁpi bhavaṁ na vaṇṇemi antamaso
accharāsaṁghātamattaṁpīti.
<p n="204"/>Seyyathāpi bhikkhave appamattakaṁpi muttaṁ duggandhaṁ hoti
... Appamattakopi kheḷo duggandho hoti ... Appamattakopi pubbo
duggandho hoti ... <pb ed="P" n="1.35" set="A"/>Appamattakaṁpi lohitaṁ duggandhaṁ hoti evameva
kho ahaṁ bhikkhave appamattakaṁpi bhavaṁ na vaṇṇemi antamaso
accharāsaṁghātamattaṁpīti.
Vaggo tatiyo.
<p rend="subhead" sid="4">4, catutthavaggo</p>
<p n="205"/>Seyyathāpi bhikkhave appamattakaṁ imasmiṁ jambūdīpe
ārāmarāmaṇeyyakaṁ vanarāmaṇeyyakaṁ bhūmirāmaṇeyyakaṁ pokkharaṇīrāmaṇeyyakaṁ
athakho etadeva bahutaraṁ yadidaṁ ukkūlavikūlaṁ nadīviduggaṁ khāṇukaṇṭakaṭṭhānaṁ
pabbatavisamaṁ evameva kho bhikkhave appakā te sattā ye thalajā
athakho eteva sattā bahutarā ye odakā. Evameva kho bhikkhave
appakā te sattā ye manussesu paccājāyanti athakho eteva
sattā bahutarā ye aññatra manussehi paccājāyanti. Evameva
kho bhikkhave appakā te sattā ye majjhimesu janapadesu paccājāyanti
<pb n="1.47"/>
Athakho eteva sattā bahutarā ye paccantimesu janapadesu paccājāyanti
aviññātāresu milakkhesu. Evameva kho bhikkhave appakā te sattā
ye paññavanto ajaḷā aneḷamūgā paṭibalā subhāsitadubbhāsitassa atthamaññātuṁ
athakho eteva sattā bahutarā ye duppaññā jaḷā
eḷamūgā na paṭibalā subhāsitadubbhāsitassa atthamaññātuṁ. Evameva
kho bhikkhave appakā te sattā ye ariyena paññācakkhunā samannāgatā
athakho eteva sattā bahutarā ye avijjāgatā sammūḷhā. Evameva
kho bhikkhave appakā te sattā ye labhanti tathāgataṁ dassanāya
athakho eteva sattā bahutarā ye na labhanti tathāgataṁ dassanāya
evameva kho bhikkhave appakā te sattā ye labhanti tathāgatappaveditaṁ
dhammavinayaṁ savanāya athakho <pb ed="P" n="1.36" set="A"/>eteva sattā bahutarā ye na labhanti
tathāgatappaveditaṁ dhammavinayaṁ savanāya. Evameva kho bhikkhave appakā
te sattā ye sutvā dhammaṁ dhārenti athakho eteva sattā bahutarā
ye sutvā dhammaṁ na dhārenti. Evameva kho bhikkhave appakā te
sattā ye dhatānaṁ dhammānaṁ atthaṁ upaparikkhanti athakho eteva sattā
bahutarā ye dhatānaṁ dhammānaṁ atthaṁ na upaparikkhanti. Evameva kho
bhikkhave appakā te sattā ye atthamaññāya dhammamaññāya dhammānudhammaṁ
paṭipajjanti athakho eteva sattā bahutarā ye atthamaññāya
dhammamaññāya dhammānudhammaṁ na paṭipajjanti. Evameva kho bhikkhave
appakā te sattā ye saṁvejanīyesu ṭhānesu saṁvijanti athakho eteva
<pb n="1.48"/>
Sattā bahutarā ye saṁvejanīyesu ṭhānesu na saṁvijanti. Evameva kho
bhikkhave appakā te sattā ye saṁviggā yoniso padahanti athakho
eteva sattā bahutarā ye saṁviggā yoniso na padahanti. Evameva
kho bhikkhave appakā te sattā ye vavassaggārammaṇaṁ karitvā labhanti
samādhiṁ labhanti cittassekaggataṁ athakho eteva sattā bahutarā ye
vavassaggārammaṇaṁ karitvā na labhanti samādhiṁ na labhanti cittassekaggataṁ.
Evameva kho bhikkhave appakā te sattā ye annaggarasaggānaṁ lābhino
athakho eteva sattā bahutarā ye annaggarasaggānaṁ na lābhino uñchena
kapālabhattena yāpenti. Evameva kho bhikkhave appakā te sattā
ye attharasassa dhammarasassa vimuttirasassa lābhino athakho eteva
sattā bahutarā ye attharasassa dhammarasassa vimuttirasassa na lābhino.
Tasmā tiha bhikkhave evaṁ sikkhitabbaṁ attharasassa dhammarasassa vimuttirasassa
lābhino bhavissāmāti evaṁ hi vo bhikkhave sikkhitabbanti.
<p n="206"/><pb ed="P" n="1.37" set="A"/>Seyyathāpi bhikkhave appamattakaṁ imasmiṁ jambūdīpe
ārāmarāmaṇeyyakaṁ vanarāmaṇeyyakaṁ bhūmirāmaṇeyyakaṁ pokkharaṇīrāmaṇeyyakaṁ
athakho etadeva bahutaraṁ yadidaṁ ukkūlavikūlaṁ nadīviduggaṁ khāṇukaṇṭakaṭṭhānaṁ
pabbatavisamaṁ evameva kho bhikkhave appakā te sattā ye manussā
cutā manussesu paccājāyanti athakho eteva sattā bahutarā ye
manussā cutā niraye paccājāyanti tiracchānayoniyā paccājāyanti
pittivisaye <note n="1">Ma. pettivisaye. sabbattha īdisameva.</note> paccājāyanti. Evameva kho bhikkhave appakā te sattā
<pb n="1.49"/>
Ye manussā cutā devesu paccājāyanti athakho eteva sattā
bahutarā ye manussā cutā niraye paccājāyanti tiracchānayoniyā paccājāyanti
pittivisaye paccājāyanti. Evameva kho bhikkhave appakā
te sattā ye devā cutā devesu paccājāyanti athakho eteva
sattā bahutarā ye devā cutā niraye paccājāyanti tiracchānayoniyā
paccājāyanti pittivisaye paccājāyanti. Evameva kho bhikkhave appakā
te sattā ye devā cutā manussesu paccājāyanti athakho eteva
sattā bahutarā ye devā cutā niraye paccājāyanti tiracchānayoniyā
paccājāyanti pittivisaye paccājāyanti. Evameva kho bhikkhave appakā te
sattā ye nirayā cutā manussesu paccājāyanti athakho eteva sattā
bahutarā ye nirayā cutā niraye paccājāyanti tiracchānayoniyā paccājāyanti
pittivisaye paccājāyanti. Evameva kho bhikkhave appakā
te sattā ye nirayā cutā devesu paccājāyanti athakho eteva
sattā bahutarā ye nirayā cutā niraye paccājāyanti tiracchānayoniyā
paccājāyanti pittivisaye paccājāyanti. Evameva kho bhikkhave appakā
te sattā ye tiracchānayoniyā cutā manussesu paccājāyanti athakho
eteva sattā bahutarā ye tiracchānayoniyā cutā niraye paccājāyanti
tiracchānayoniyā paccājāyanti pittivisaye paccājāyanti. Evameva
kho bhikkhave appakā te sattā ye tiracchānayoniyā cutā devesu
<pb n="1.50"/>
Paccājāyanti athakho eteva sattā bahutarā ye tiracchānayoniyā
cutā niraye paccājāyanti tiracchānayoniyā paccāyanti pittivisaye
paccājāyanti. Evameva kho bhikkhave appakā te sattā ye pittivisayā
cutā manussesu paccājāyanti athakho eteva sattā bahutarā ye
pittivisayā cutā niraye paccājāyanti tiracchānayoniyā paccājāyanti
pittivisaye paccājāyanti. Evameva kho bhikkhave appakā te sattā
ye pittivisayā cutā devesu paccājāyanti athakho eteva sattā
bahutarā ye pittivisayā cutā niraye paccājāyanti tiracchānayoniyā
paccājāyanti pittivisaye paccājāyanti.
Vaggo catuttho. <note n="1">Ma. jambudīpapeyyālo niṭṭhito.</note>
</xml>