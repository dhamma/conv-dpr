<xml src="m123.xml">
<pgroup id="m123"/>
<readunit id="m123">3. acchariyābbhutasuttaṃ</readunit>
<pb n="3.246"/>
Acchariyabbhūtadhammasuttaṁ
<p n="357"/>Evamme sutaṁ ekaṁ samayaṁ bhagavā sāvatthiyaṁ viharati
jetavane anāthapiṇḍikassa ārāme. Atha kho sambahulānaṁ bhikkhūnaṁ
pacchābhattaṁ piṇḍapātapaṭikkantānaṁ upaṭṭhānasālāyaṁ sannisinnānaṁ
sannipatitānaṁ ayamantarākathā udapādi acchariyaṁ āvuso abbhūtaṁ
āvuso tathāgatassa mahiddhikatā mahānubhāvakatā yatra hi nāma
tathāgato atīte buddhe parinibbute chinnapapañce chinnavaṭṭume
pariyādinnavaṭṭe sabbadukkhavītivatte jānissati evaṁjaccā te
bhagavanto ahesuṁ itipi evaṁnāmā te bhagavanto ahesuṁ itipi
evaṁgottā te bhagavanto ahesuṁ itipi evaṁsīlā te bhagavanto
ahesuṁ itipi evaṁdhammā te bhagavanto ahesuṁ itipi evaṁpaññā
te bhagavanto ahesuṁ itipi evaṁvihārī te bhagavanto ahesuṁ itipi
evaṁvimuttā te bhagavanto ahesuṁ itipīti. Evaṁ vutte āyasmā
ānando te bhikkhū etadavoca acchariyā ceva āvuso tathāgatā
acchariyadhammasamannāgatā ca <pb ed="P" n="3.119" set="M"/>abbhūtā ceva āvuso tathāgatā
abbhūtadhammasamannāgatā cāti. Ayañca hidaṁ tesaṁ bhikkhūnaṁ ayaṁ <note n="1">ayaṁsaddo sabbattha natthi.</note>
antarākathā vippakatā hoti.
<p n="358"/>Atha bhagavā sāyaṇhasamayaṁ paṭisallānā vuṭṭhito
yenupaṭṭhānasālā tenupasaṅkami upasaṅkamitvā paññatte āsane
<pb n="3.247"/>
Nisīdi. Nisajja kho bhagavā bhikkhū āmantesi kāya nuttha bhikkhave
etarahi kathāya sannisinnā kā ca pana vo antarākathā vippakatāti.
Idha bhante amhākaṁ pacchābhattaṁ piṇḍapātapaṭikkantānaṁ upaṭṭhānasālāyaṁ
sannisinnānaṁ sannipatitānaṁ ayamantarākathā udapādi acchariyaṁ
āvuso abbhūtaṁ āvuso tathāgatassa mahiddhikatā mahānubhāvakatā
yatra hi nāma tathāgato atīte buddhe parinibbute chinnapapañce
chinnavaṭṭume pariyādinnavaṭṭe sabbadukkhavītivatte jānissati <note n="1">Po. anussarissati.</note> evaṁjaccā
te bhagavanto ahesuṁ itipi evaṁnāmā ... Evaṁgottā ...
Evaṁsīlā ... Evaṁdhammā ... Evaṁpaññā ... Evaṁvihārī ... Evaṁvimuttā
te bhagavanto ahesuṁ itipīti evaṁ vutte bhante āyasmā ānando
amhe etadavoca acchariyā ceva āvuso tathāgatā acchariyadhammasamannāgatā
ca abbhūtā ceva āvuso tathāgatā abbhūtadhammasamannāgatā
cāti ayaṁ kho no bhante antarākathā vippakatā
atha bhagavā anuppattoti.
<p n="359"/>Atha kho bhagavā āyasmantaṁ ānandaṁ āmantesi
tasmātiha taṁ ānanda bhiyyoso mattāya paṭibhantu tathāgatassa
acchariyā abbhūtadhammāti.
<p n="360"/>Sammukhā metaṁ bhante bhagavato sutaṁ sammukhā paṭiggahitaṁ
sato sampajāno ānanda bodhisatto tusitaṁ kāyaṁ upapajjīti.
Yampi bhante sato sampajāno bodhisatto tusitaṁ kāyaṁ upapajji
<pb n="3.248"/>
Idaṁpahaṁ bhante bhagavato acchariyaṁ abbhūtadhammaṁ dhāremi.
<p n="361"/>Sammukhā metaṁ bhante bhagavato sutaṁ sammukhā paṭiggahitaṁ
sato sampajāno ānanda bodhisatto tusite kāye aṭṭhāsīti.
Yampi bhante sato sampajāno bodhisatto tusite kāye aṭṭhāsi
idaṁpahaṁ bhante bhagavato acchariyaṁ abbhūtadhammaṁ dhāremi.
<p n="362"/>Sammukhā metaṁ bhante bhagavato sutaṁ sammukhā paṭiggahitaṁ
yāvatāyukaṁ ānanda bodhisatto tusite kāye aṭṭhāsīti. Yampi
bhante yāvatāyukaṁ bodhisatto tusite kāye aṭṭhāsi idaṁpahaṁ
bhante bhagavato acchariyaṁ abbhūtadhammaṁ dhāremi.
<p n="363"/>Sammukhā metaṁ bhante bhagavato sutaṁ sammukhā paṭiggahitaṁ
sato sampajāno ānanda <pb ed="P" n="3.120" set="M"/>bodhisatto tusitā kāyā cavitvā mātu
kucchiṁ okkamīti. Yampi bhante sato sampajāno bodhisatto
tusitā kāyā cavitvā mātu kucchiṁ okkami idaṁpahaṁ bhante
.pe. Dhāremi.
<p n="364"/>Sammukhā metaṁ bhante bhagavato sutaṁ sammukhā paṭiggahitaṁ
yadā ānanda bodhisatto tusitā kāyā cavitvā mātu kucchiṁ
okkamati atha sadevake loke samārake sabrahmake sassamaṇabrāhmaṇiyā
pajāya sadevamanussāya appamāṇo oḷāro obhāso
pātubhavati atikkammeva devānaṁ devānubhāvaṁ yāpi tā lokantarikā
aghā asaṁvutā andhakārā andhakāratimisā yatthapime candimasuriyā <note n="1">evaṁ mahiddhikā.</note>
<pb n="3.249"/>
Evaṁmahānubhāvā ābhāya nānubhonti tatthapi appamāṇo oḷāro
obhāso pātubhavati atikkammeva devānaṁ devānubhāvaṁ yepi tattha
sattā upapannā tepi tenobhāsena aññamaññassa <note n="1">sabbattha aññamaññaṁ sañjānanti.</note> jānanti
aññepi kira bho santi sattā idhūpapannāti ayañca dasasahassī
lokadhātu saṅkampati sampakampati sampavedhati appamāṇo ca oḷāro
obhāso loke pātubhavati atikkammeva devānaṁ devānubhāvanti. Yampi
bhante .pe. Idaṁpahaṁ bhante bhagavato acchariyaṁ abbhūtadhammaṁ dhāremi.
<p n="365"/>Sammukhā metaṁ bhante bhagavato sutaṁ sammukhā paṭiggahitaṁ
yadā ānanda bodhisatto mātu kucchiṁ okkanto hoti cattāro
naṁ devaputtā catuddisārakkhāya <note n="2">Po. Ma. cātuddisaṁ ārakkhāya. </note> upagacchanti mā naṁ <note n="3">Yu. mā naṁ kho.</note> bodhisattaṁ
vā bodhisattamātaraṁ vā manusso vā amanusso vā koci vā
vihesesīti <note n="4">sabbattha vihethesīti.</note>. Yampi bhante .pe. Idampahaṁ bhante bhagavato
acchariyaṁ abbhūtadhammaṁ dhāremi.
<p n="366"/>Sammukhā metaṁ bhante bhagavato sutaṁ sammukhā paṭiggahitaṁ
yadā ānanda bodhisatto mātu kucchiṁ okkanto hoti pakatiyā
sīlavatī bodhisattamātā hoti viratā pāṇātipātā viratā
adinnādānā viratā kāmesumicchācārā viratā musāvādā viratā
surāmerayamajjapamādaṭṭhānāti. Yampi bhante .pe. Idampahaṁ bhante
bhagavato <pb ed="P" n="3.121" set="M"/>acchariyaṁ abbhūtadhammaṁ dhāremi.
<p n="367"/>Sammukhā metaṁ bhante bhagavato sutaṁ sammukhā paṭiggahitaṁ
<pb n="3.250"/>
Yadā ānanda bodhisatto mātu kucchiṁ okkanto hoti na
bodhisattamātu purisesu mānasaṁ uppajjati <note n="1">Po. Ma. upapajjati.</note> kāmaguṇopasañhitaṁ
anatikkamaniyā ca bodhisattamātā hoti kenaci purisena rattacittenāti.
Yampi bhante .pe. Bhagavato acchariyaṁ abbhūtadhammaṁ dhāremi.
<p n="368"/>Sammukhā metaṁ bhante bhagavato sutaṁ sammukhā paṭiggahitaṁ
yadā ānanda bodhisatto mātu kucchiṁ okkanto hoti lābhinī
bodhisattamātā hoti pañcannaṁ kāmaguṇānaṁ sā pañcahi
kāmaguṇehi samappitā samaṅgībhūtā paricāretīti. Yampi bhante .pe.
Idampahaṁ bhante bhagavato acchariyaṁ abbhūtadhammaṁ dhāremi.
<p n="369"/>Sammukhā metaṁ bhante bhagavato sutaṁ sammukhā paṭiggahitaṁ
yadā ānanda bodhisatto mātu kucchiṁ okkanto hoti na
bodhisattamātu kocideva ābādho uppajjati sukhinī bodhisattamātā
hoti akilantakāyā bodhisattañca bodhisattamātā tirokucchigataṁ passati
sabbaṅgapaccaṅgaṁ ahinindriyaṁ <note n="2">Yu. abhinindriyaṁ.</note>. Seyyathāpi ānanda maṇi veḷuriyo
subho jotimā <note n="3">Po. Ma. Yu. jātimā.</note> aṭṭhaṁso suparikammakato. Tatrassa suttaṁ āvutaṁ
nīlaṁ vā pītaṁ vā lohitakaṁ vā odātaṁ vā paṇḍusuttaṁ vā.
Tamenaṁ cakkhumā puriso hatthe karitvā paccavekkheyya ayaṁ kho
maṇi veḷuriyo subho jotimā <note n="3">Po. Ma. Yu. jātimā.</note> aṭṭhaṁso suparikammakato. Tatridaṁ
suttaṁ āvutaṁ nīlaṁ vā pītaṁ vā lohitakaṁ vā odātaṁ vā paṇḍusuttaṁ
vāti evameva kho ānanda yadā bodhisatto mātu kucchiṁ okkanto
<pb n="3.251"/>
Hoti na bodhisattamātu kocideva ābādho uppajjati sukhinī
bodhisattamātā hoti akilantakāyā bodhisattañca bodhisattamātā
tirokucchigataṁ passati sabbaṅgapaccaṅgaṁ ahinindriyanti <note n="1">Yu. abhinindriyaṁ.</note>. Yampi bhante
.pe. <pb ed="P" n="3.122" set="M"/>Idampahaṁ bhante bhagavato acchariyaṁ abbhūtadhammaṁ dhāremi.
<p n="370"/>Sammukhā metaṁ bhante bhagavato sutaṁ sammukhā paṭiggahitaṁ
sattāhaṁ jāte ānanda bodhisatte bodhisattamātā kālaṁ karoti
tusitakāyaṁ upapajjatīti. Yampi bhante .pe. Idampahaṁ bhante
bhagavato acchariyaṁ abbhūtadhammaṁ dhāremi.
<p n="371"/>Sammukhā metaṁ bhante bhagavato sutaṁ sammukhā paṭiggahitaṁ
yathā kho panānanda aññā itthikā nava vā dasa vā māse
gabbhaṁ kucchinā pariharitvā vijāyanti na hevaṁ bodhisattaṁ
bodhisattamātā vijāyati daseva māsāni bodhisattaṁ bodhisattamātā
kucchinā pariharitvā vijāyatīti. Yampi bhante .pe. Idampahaṁ
bhante bhagavato acchariyaṁ abbhūtadhammaṁ dhāremi.
<p n="372"/>Sammukhā metaṁ bhante bhagavato sutaṁ sammukhā paṭiggahitaṁ
yathā kho panānanda aññā itthikā nisinnā vā nipannā vā
vijāyanti na hevaṁ bodhisattaṁ bodhisattamātā vijāyati ṭhitāva
bodhisattaṁ bodhisattamātā vijāyatīti. Yampi bhante .pe. Idampahaṁ
bhante bhagavato acchariyaṁ abbhūtadhammaṁ dhāremi.
<p n="373"/>Sammukhā metaṁ bhante bhagavato sutaṁ sammukhā paṭiggahitaṁ
<pb n="3.252"/>
Yadā ānanda bodhisatto mātu kucchimhā nikkhamati devā paṭhamaṁ
paṭiggaṇhanti pacchā manussāti. Yampi bhante .pe. Idampahaṁ
bhante bhagavato acchariyaṁ abbhūtadhammaṁ dhāremi.
<p n="374"/>Sammukhā metaṁ bhante bhagavato sutaṁ sammukhā paṭiggahitaṁ
yadā ānanda bodhisatto mātu kucchimhā nikkhamati appattova
bodhisatto paṭhaviṁ hoti cattāro naṁ devaputtā paṭiggahetvā
mātu puratova ṭhapenti attamanā devī hotu <note n="1">Ma. Yu. hohi.</note> mahesakkho te
putto uppannoti. Yampi bhante .pe. Idampahaṁ bhante
bhagavato acchariyaṁ abbhūtadhammaṁ dhāremi.
<p n="375"/>Sammukhā metaṁ bhante bhagavato sutaṁ sammukhā paṭiggahitaṁ
yadā ānanda bodhisatto mātu kucchimhā nikkhamati atha
visuddhova <note n="2">Ma. Yu. visadova.</note> nikkhamati amakkhito <pb ed="P" n="3.123" set="M"/>uddena amakkhito semhena amakkhito
ruhirena amakkhito pubbena amakkhito kenaci asucinā suddho
visuddho <note n="2">Ma. Yu. visadova.</note>. Seyyathāpi ānanda maṇiratanaṁ kāsikavatthe nikkhittaṁ
neva maṇiratanaṁ kāsikavatthaṁ makkheti nāpi kāsikavatthaṁ maṇiratanaṁ
makkheti taṁ kissa hetu ubhinnaṁ suddhattā evameva kho
ānanda yadā bodhisatto mātu kucchimhā nikkhamati visuddho
nikkhamati amakkhito uddena amakkhito semhena .pe. Amakkhito
kenaci asucinā suddho visuddhoti. Yampi bhante .pe. Idampahaṁ
bhante bhagavato acchariyaṁ abbhūtadhammaṁ dhāremi.
<pb n="3.253"/>
<p n="376"/>Sammukhā metaṁ bhante bhagavato sutaṁ sammukhā paṭiggahitaṁ
yadā ānanda bodhisatto mātu kucchimhā nikkhamati dve udakassa
dhārā antalikkhā pātubhavanti ekā sītassa ekā uṇhassa yena
bodhisattassa udakakiccaṁ karoti <note n="1">Ma. Yu. karonti.</note> mātu cāti. Yampi bhante .pe.
Idampahaṁ bhante bhagavato acchariyaṁ abbhūtadhammaṁ dhāremi.
<p n="377"/>Sammukhā metaṁ bhante bhagavato sutaṁ sammukhā paṭiggahitaṁ
sampatijāto ānanda bodhisatto samehi pādehi paṭhaviyaṁ <note n="2">Yu. paṭhaviyantisaddo natthi.</note> patiṭṭhahitvā
uttarābhimukho sattapadavītihārena gacchati setamhi chatte anuhīramāne <note n="3">Po. anuhiriyamāne  Ma. anudhāriyamāne. Yu. anubhīramāne.</note>
sabbā ca disā viloketi āsabhiñca vācaṁ bhāsati aggohamasmi
lokassa jeṭṭhohamasmi lokassa seṭṭhohamasmi lokassa ayamantimā
jāti natthidāni punabbhavoti. Yampi bhante .pe. Idampahaṁ
bhante bhagavato acchariyaṁ abbhūtadhammaṁ dhāremi.
<p n="378"/>Sammukhā metaṁ bhante bhagavato sutaṁ sammukhā paṭiggahitaṁ
yadā ānanda bodhisatto mātu kucchimhā nikkhamati atha sadevake
loke samārake sabrahmake sassamaṇabrāhmaṇiyā pajāya
sadevamanussāya appamāṇo oḷāro obhāso loke pātubhavati
atikkammeva devānaṁ devānubhāvaṁ yāpi tā lokantarikā aghā asaṁvutā
andhakārā andhakāratimisā yatthapime candimasuriyā <pb ed="P" n="3.124" set="M"/>evaṁmahiddhikā
evaṁmahānubhāvā ābhāya nānubhonti tatthapi appamāṇo oḷāro
obhāso loke pātubhavati atikkammeva devānaṁ devānubhāvaṁ yepi
<pb n="3.254"/>
Tattha sattā upapannā tepi tenobhāsena aññamaññaṁ sañjānanti
aññepi kira bho santi sattā idhūpapannāti ayaṁ kho dasasahassī
lokadhātu saṅkampati sampakampati sampavedhati appamāṇo ca oḷāro
obhāso loke pātubhavati atikkammeva devānaṁ devānubhāvanti.
Yampi bhante .pe. Idampahaṁ bhante bhagavato acchariyaṁ abbhūtadhammaṁ
dhāremīti.
<p n="379"/>Tasmātiha tvaṁ ānanda idampi tathāgatassa acchariyaṁ
abbhūtadhammaṁ dhārehīti. Idhānanda tathāgatassa viditā vedanā
uppajjanti viditā upaṭṭhahanti viditā abbhatthaṁ gacchanti viditā
saññā ... Viditā vitakkā uppajjanti viditā upaṭṭhahanti viditā
abbhatthaṁ gacchanti. Idampi kho tvaṁ ānanda tathāgatassa acchariyaṁ
abbhūtadhammaṁ dhārehīti. Yampi bhante bhagavato viditā vedanā
uppajjanti viditā upaṭṭhahanti viditā abbhatthaṁ gacchanti. Viditā
saññā ... Viditā vitakkā uppajjanti viditā upaṭṭhahanti viditā
abbhatthaṁ gacchanti. Idampahaṁ bhante bhagavato acchariyaṁ abbhūtadhammaṁ
dhāremīti.
Idamavoca āyasmā ānando. Samanuñño satthā ahosi.
Attamanā te bhikkhū āyasmato ānandassa bhāsitaṁ abhinandunti.
Acchariyabbhūtadhammasuttaṁ niṭṭhitaṁ tatiyaṁ.
</xml>