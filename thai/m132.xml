<xml src="m132.xml">
<pgroup id="m132"/>
<readunit id="m132">2. ānandabhaddekarattasuttaṃ</readunit>
<pb n="3.352"/>
Ānandabhaddekarattasuttaṁ
<p n="535"/>Evamme sutaṁ ekaṁ samayaṁ bhagavā sāvatthiyaṁ viharati
jetavane anāthapiṇḍikassa <pb ed="P" n="3.190" set="M"/>ārāme. Tena kho pana samayena
āyasmā ānando upaṭṭhānasālāyaṁ bhikkhū dhammiyā kathāya sandasseti
samādapeti samuttejeti sampahaṁseti bhaddekarattassa uddesañca
vibhaṅgañca bhāsati.
<p n="536"/>Atha kho bhagavā sāyaṇhasamayaṁ paṭisallānā vuṭṭhito
yenupaṭṭhānasālā tenupasaṅkami upasaṅkamitvā paññatte āsane
nisīdi. Nisajja kho bhagavā bhikkhū āmantesi ko nu kho bhikkhave
upaṭṭhānasālāyaṁ bhikkhū dhammiyā kathāya sandassesi samādapesi
samuttejesi sampahaṁsesi bhaddekarattassa uddesañca vibhaṅgañca
abhāsīti. Āyasmā bhante ānando upaṭṭhānasālāyaṁ bhikkhū
dhammiyā kathāya sandassesi samādapesi samuttejesi sampahaṁsesi
bhaddekarattassa uddesañca vibhaṅgañca abhāsīti. Atha kho bhagavā
āyasmantaṁ ānandaṁ āmantesi yathākathaṁ pana tvaṁ ānanda bhikkhū
dhammiyā kathāya sandassesi samādapesi samuttejesi sampahaṁsesi
bhaddekarattassa uddesañca vibhaṅgañca abhāsīti.
<p n="537"/>Evaṁ kho ahaṁ bhante bhikkhū <note n="1">Po. Ma. bhikkhūnaṁ.</note> dhammiyā kathāya sandassemi <note n="2">Ma. Yu. sandassesiṁ samādapesiṁ samuttejesiṁ sampahaṁsesiṁ.</note>
samādapemi samuttejemi sampahaṁsemi bhaddekarattassa uddesañca
vibhaṅgañca abhāsiṁ
<pb n="3.353"/>
Atītaṁ nānvāgameyya nappaṭikaṅkhe anāgataṁ
yadatītampahīnantaṁ appattañca anāgataṁ
paccuppannañca yo dhammaṁ tattha tattha vipassati
asaṁhiraṁ asaṅkuppaṁ taṁ viddhā manubrūhaye
ajjeva kiccamātappaṁ ko jaññā maraṇaṁ suve
na hi no saṅgarantena mahāsenena maccunā
evaṁvihārimātāpiṁ ahorattamatanditaṁ
taṁ ve bhaddekarattoti santo ācikkhate munīti.
<p n="538"/>Kathañcāvuso atītaṁ anvāgameti. Evaṁrūpo <note n="1">Po. Yu. evarūpo.</note> ahosiṁ
atītamaddhānanti tattha nandiṁ samanvāneti evaṁvedano ahosiṁ
atītamaddhānanti tattha nandiṁ samanvāneti evaṁsañño ahosiṁ
atītamaddhānanti tattha nandiṁ samanvāneti evaṁsaṅkhāro ahosiṁ
atītamaddhānanti tattha nandiṁ samanvāneti evaṁviññāṇo ahosiṁ
atītamaddhānanti tattha nandiṁ samanvāneti. Evaṁ kho āvuso
atītaṁ anvāgameti.
<p n="539"/>Kathañcāvuso atītaṁ nānvāgameti. Evaṁrūpo ahosiṁ
atītamaddhānanti tattha nandiṁ na samanvāneti evaṁvedano ahosiṁ
atītamaddhānanti tattha nandiṁ na samanvāneti evaṁsañño ahosiṁ
atītamaddhānanti tattha nandiṁ na samanvāneti evaṁsaṅkhāro ahosiṁ
atītamaddhānanti tattha nandiṁ na samanvāneti evaṁviññāṇo
<pb n="3.354"/>
Ahosiṁ atītamaddhānanti tattha nandiṁ na samanvāneti. Evaṁ kho
āvuso atītaṁ nānvāgameti.
<p n="540"/>Kathañcāvuso anāgataṁ paṭikaṅkhati. Evaṁrūpo siyaṁ
anāgatamaddhānanti tattha nandiṁ samanvāneti evaṁvedano siyaṁ .pe.
Evaṁsañño siyaṁ .pe. Evaṁsaṅkhāro siyaṁ .pe. Evaṁviññāṇo
siyaṁ anāgatamaddhānanti tattha nandiṁ samanvāneti. Evaṁ kho
āvuso anāgataṁ paṭikaṅkhati.
<p n="541"/>Kathañcāvuso anāgataṁ nappaṭikaṅkhati. Evaṁrūpo siyaṁ
anāgatamaddhānanti tattha nandiṁ na samanvāneti evaṁvedano siyaṁ
.pe. Evaṁsañño siyaṁ .pe. Evaṁsaṅkhāro siyaṁ .pe.
Evaṁviññāṇo siyaṁ anāgatamaddhānanti tattha nandiṁ na samanvāneti.
Evaṁ kho āvuso anāgataṁ nappaṭikaṅkhati.
<p n="542"/>Kathañcāvuso paccuppannesu dhammesu saṁhirati. Idhāvuso
assutavā puthujjano ariyānaṁ adassāvī ariyadhammassa akovido
ariyadhamme avinīto sappurisānaṁ adassāvī sappurisadhammassa akovido
sappurisadhamme avinīto rūpaṁ attato samanupassati rūpavantaṁ vā
attānaṁ attani vā rūpaṁ rūpasmiṁ vā attānaṁ vedanaṁ .pe.
Saññaṁ .pe. Saṅkhāre .pe. Viññāṇaṁ attato samanupassati
viññāṇavantaṁ vā attānaṁ attani vā viññāṇaṁ viññāṇasmiṁ
vā attānaṁ. Evaṁ kho āvuso paccuppannesu dhammesu saṁhirati.
<pb n="3.355"/>
<p n="543"/>Kathañcāvuso paccuppannesu dhammesu na saṁhirati.
Idhāvuso sutavā ariyasāvako ariyānaṁ dassāvī ariyadhammassa kovido
ariyadhamme suvinīto sappurisānaṁ dassāvī sappurisadhammassa kovido
sappurisadhamme suvinīto na rūpaṁ attato samanupassati na rūpavantaṁ vā
attānaṁ na attani vā rūpaṁ na rūpasmiṁ vā attānaṁ na vedanaṁ
.pe. Na saññaṁ .pe. Na saṅkhāre .pe. Na viññāṇaṁ
attato samanupassati na viññāṇavantaṁ vā attānaṁ na attani
vā <pb ed="P" n="3.191" set="M"/>viññāṇaṁ na viññāṇasmiṁ vā attānaṁ. Evaṁ kho āvuso
paccuppannesu dhammesu na saṁhirati.
<p n="544"/>Atītaṁ nānvāgameyya nappaṭikaṅkhe anāgataṁ
yadatītampahīnantaṁ appattañca anāgataṁ
paccuppannañca yo dhammaṁ tattha tattha vipassati
asaṁhiraṁ asaṅkuppaṁ taṁ viddhā manubrūhaye
ajjeva kiccamātappaṁ ko jaññā maraṇaṁ suve
na hi no saṅgarantena mahāsenena maccunā
evaṁvihārimātāpiṁ ahorattamatanditaṁ
taṁ ve bhaddekarattoti santo ācikkhate munīti
evaṁ kho ahaṁ bhante bhikkhū <note n="1">Po. Ma. bhikkhūnaṁ.</note> dhammiyā kathāya sandassesiṁ samādapesiṁ
samuttejesiṁ sampahaṁsesiṁ bhaddekarattassa uddesañca vibhaṅgañca
abhāsinti.
<pb n="3.356"/>
<p n="545"/>Sādhu sādhu ānanda sādhu kho tvaṁ ānanda bhikkhū <note n="1"><pb ed="P" n="3.192" set="M"/>Po. Ma. bhikkhūnaṁ.</note>
dhammiyā kathāya sandassesi samādapesi samuttejesi sampahaṁsesi
bhaddekarattassa uddesañca vibhaṅgañca abhāsi
atītaṁ nānvāgameyya .pe.
Taṁ ve bhaddekarattoti santo ācikkhate munīti.
<p n="546"/>Kathañcānanda atītaṁ anvāgameti .pe. Evaṁ kho
ānanda atītaṁ anvāgameti. Kathañcānanda atītaṁ nānvāgameti
.pe. Evaṁ kho ānanda atītaṁ nānvāgameti. Kathañcānanda
anāgataṁ paṭikaṅkhati .pe. Evaṁ kho ānanda anāgataṁ paṭikaṅkhati.
Kathañcānanda anāgataṁ nappaṭikaṅkhati .pe. Evaṁ kho ānanda
anāgataṁ nappaṭikaṅkhati. Kathañcānanda paccuppannesu dhammesu
saṁhirati .pe. Evaṁ kho ānanda paccuppannesu dhammesu saṁhirati.
Kathañcānanda paccuppannesu dhammesu na saṁhirati .pe. Evaṁ kho
ānanda paccuppannesu dhammesu na saṁhirati.
<p n="547"/>Atītaṁ nānvāgameyya .pe.
Taṁ ve bhaddekarattoti santo ācikkhate munīti.
Idamavoca bhagavā attamano āyasmā ānando bhagavato
bhāsitaṁ abhinandīti.
Ānandabhaddekarattasuttaṁ niṭṭhitaṁ dutiyaṁ.
</xml>